---
layout: post
code: "ART2411230352Z00Z95"
origin_url: "https://www.khaosod.co.th/sports/news_9517813"
image: "https://github.com/user-attachments/assets/3b3bbf53-e9ab-4e68-9c6a-ea2533aaf6e4"
title: "อัสลามจอน คว่ำ ป้อมเพชร คว้าชัย 6 ไฟต์ติด - อิบรากิม น็อก ดวงสมพงษ์"
description: "ศึก ONE ลุมพินี 88 มอบประสบการณ์ความมันให้แฟนกีฬาศิลปะการต่อสู้แบบถึงใจตลอดทั้งรายการ หลังนักสู้หัวใจแกร่งทั้ง 11 คู่ ปล่อยของโชว์ฝีมือกันเต็มที่ เมื่อ"
category: "SPORTS"
language: "th"
date: 2024-11-23T05:01:32.644Z
---

# อัสลามจอน คว่ำ ป้อมเพชร คว้าชัย 6 ไฟต์ติด - อิบรากิม น็อก ดวงสมพงษ์

[![อัสลามจอน คว่ำ ป้อมเพชร คว้าชัย 6 ไฟต์ติด - อิบรากิม น็อก ดวงสมพงษ์](https://www.khaosod.co.th/wpapp/uploads/2024/11/123126_0.jpg "อัสลามจอน คว่ำ ป้อมเพชร คว้าชัย 6 ไฟต์ติด - อิบรากิม น็อก ดวงสมพงษ์")](https://www.khaosod.co.th/wpapp/uploads/2024/11/123126_0.jpg)

ศึก ONE ลุมพินี 88 มอบประสบการณ์ความมันให้แฟนกีฬาศิลปะการต่อสู้แบบถึงใจตลอดทั้งรายการ หลังนักสู้หัวใจแกร่งทั้ง 11 คู่ ปล่อยของโชว์ฝีมือกันเต็มที่ เมื่อค่ำคืนวันศุกร์ที่ 22 พ.ย.ที่ผ่านมา ณ สนามมวยเวทีลุมพินี (รามอินทรา)

คู่เอกของรายการ “ป้อมเพชร พีเค.แสนชัย” มวยซ้ายฝีมืออันตราย วัย 26 ปี จากบุรีรัมย์ ขนอาวุธเด็ดเต็มมือมาดวลเดือด “อัสลามจอน ออร์ติคอฟ” นักสู้ไฟแรง วัย 21 ปี จากอุซเบกิสถาน ในกติกามวยไทย พิกัดเฉพาะ (แคตช์เวต) 130 ป.

เกมเข้มข้นตั้งแต่ยกแรก เมื่อ “อัสลามจอน” สบช่องกดหมัดขวาเต็มแรงตุนนับ 8 จาก “ป้อมเพชร” ได้ก่อน “ป้อมเพชร” จึงต้องเร่งเครื่องเต็มสูบเพื่อไล่แต้มคืน แต่ “อัสลามจอน” ก็โต้กลับด้วยอาวุธหลากหลายได้น่ากลัว ทั้งคู่สู้กันดุเดือดจนครบ 3 ยก โดยสุดท้าย “อัสลามจอน” ได้รับการชูมือชนะคะแนนเอกฉันท์ ยืดสถิติไร้พ่ายเป็นไฟต์ที่ 6 ติดต่อกันในรายการนี้

คู่เอกภาคอินเตอร์ “ดวงสมพงษ์ จิตรเมืองนนท์” กำปั้นพลังอึด วัย 26 ปี จากสงขลา แบกน้ำหนัก 3.6 ปอนด์ ปะทะแกร่ง “อิบรากิม อับดุลเมชิดอฟ” จอมบู๊หมัดเฉียบคม วัย 30 ปี จากรัสเซีย ในกติกามวยไทย พิกัดเฉพาะ (แคตช์เวต) 138.6 ป.

“อิบรากิม” เปิดตัวด้วยความคึกคัก กระทั่งได้จังหวะปล่อยหมัดขวาเข้าหน้า “ดวงสมพงษ์” เรียกนับมาได้ 1 ครั้ง ก่อน “ดวงสมพงษ์” จะเร่งเปิดเกมบุกแต่ดันเข้าหลวม จึงโดนหมัด “อิบรากิม” สวนเข้าที่ศีรษะร่วงคาพื้นผ้าใบ ในนาทีที่ 2:23 ของยกแรก ส่งให้ “อิบรากิม” เก็บชัยไม่ครบยกเหนือนักชกเจ้าถิ่นได้สองไฟต์ติด

ตลอดการแข่งขันอันน่าเร้าใจในค่ำคืนนี้ ปรากฏว่ามีนักกีฬา 4 ราย ที่โชว์ฝีมือโดดเด่นถูกใจ บิ๊กบอส “ชาตรี ศิษย์ยอดธง” จึงสั่งมอบเงินรางวัลโบนัสพิเศษให้คนละ 350,000 บาท แบบไม่รวมค่าตัว รวมเป็นเงินทั้งสิ้น 1,400,000 บาท (หนึ่งล้านสี่แสนบาท) ได้แก่ “อาร์ลีซอน นูนีส”, “ฮิโรกิ นารูโอะ”, “อับเดลาลี เซฮิดี” และ “รักแสนสุข สท.เหี่ยวบางแสน”

สรุปผลการแข่งขันทุกคู่ ONE ลุมพินี 88

\-คู่เอก อัสลามจอน ออร์ติคอฟ (อุซเบกิสถาน) ชนะคะแนนเอกฉันท์ ป้อมเพชร พีเค.แสนชัย (มวยไทย แคตช์เวต 130 ป.)

\-คู่รอง ศรศึกน้อย เอฟเอ.กรุ๊ป ชนะคะแนนไม่เอกฉันท์ สิงห์ ส.โชคมีชัย (มวยไทย แคตช์เวต 131 ป.)  
\-เทพทักษิณ ศ.ศรสิงห์ ชนะคะแนนเอกฉันท์ อิวาน บุลดาคอฟ (รัสเซีย) (มวยไทย แคตช์เวต 126 ป.)  
\-อภิวัฒน์ ส.สมนึก ชนะคะแนนเสียงข้างมาก ยอดกฤษดา ส.สมหมาย (มวยไทย แคตช์เวต 131 ป.)  
\-เก้าแต้ม แฟร์เท็กซ์ ชนะคะแนนเอกฉันท์ แหลมสิงห์ ส.เดชะพันธ์ (มวยไทย แคตช์เวต 128 ป.)  
\-รักแสนสุข สท.เหี่ยวบางแสน ชนะน็อก ทัพหลวง เพชรเกียรติเพชร นาทีที่ 0:42 ของยก 3 (มวยไทย แคตช์เวต 123 ป.)  
\-อิบรากิม อับดุลเมชิดอฟ (รัสเซีย) ชนะน็อก ดวงสมพงษ์ จิตรเมืองนนท์ นาทีที่ 2:23 ของยกแรก (มวยไทย แคตช์เวต 138.6 ป.)  
\-อับเดลาลี เซฮิดี (โมร็อกโก) ชนะน็อก ทุน มิน ออง (เมียนมา) นาทีที่ 2:40 ของยก 2 (มวยไทย แคตช์เวต 158 ป.)  
\-ฮิโรกิ นารูโอะ (ญี่ปุ่น) ชนะทีเคโอ จาง จินฮู (จีน) นาทีที่ 1:23 ของยก 3 (คิกบ็อกซิ่ง รุ่นฟลายเวต 125-135 ป.)  
\-อาร์ลีซอน นูนีส (บราซิล) ชนะทีเคโอ อิลยาส อีไซยู (เบลารุส) นาทีที่ 2:16 ของยก 2 (MMA รุ่นแบนตัมเวต 135-145 ป.)  
\-วลาดิเมียร์ กุชมิสตี (รัสเซีย) ชนะคะแนนเอกฉันท์ เคร็ก ฮัตชิสัน (ญี่ปุ่น/สหราชอาณาจักร) (ปล้ำจับล็อก รุ่นไลต์เวต 155-170 ป.)