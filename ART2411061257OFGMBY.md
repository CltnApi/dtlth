---
layout: post
code: "ART2411061257OFGMBY"
origin_url: "https://www.khaosod.co.th/sports/news_9493591"
image: "https://github.com/user-attachments/assets/bf7396dc-cd71-424c-b7a2-5bb58eb6c84e"
title: "โปรแกรมบอล 6 พ.ย. 2567 ยังไม่แพ้ทั้งคู่ อินเตอร์เจออาร์เซนอลศึกแชมเปียนส์ ลีก"
description: "โปรแกรมบอล คืนนี้ยังอยู่กับรอบลีกของยูฟ่า แชมเปียนส์ ลีก อินเตอร์ มิลาน ต้องเจออาร์เซนอล ขณะที่ปารีส แซงต์ แชร์กแมง เปิดบ้านฉะแอตเลติโก มาดริด"
category: "SPORTS"
language: "th"
date: 2024-11-06T13:02:41.659Z
---

# โปรแกรมบอล 6 พ.ย. 2567 ยังไม่แพ้ทั้งคู่ อินเตอร์เจออาร์เซนอลศึกแชมเปียนส์ ลีก

[![โปรแกรมบอล 6 พ.ย. 2567 ยังไม่แพ้ทั้งคู่ อินเตอร์เจออาร์เซนอลศึกแชมเปียนส์ ลีก](https://www.khaosod.co.th/wpapp/uploads/2024/11/2024-10-27T174317Z_84955563_UP1EKAR1D846Z_RTRMADP_3_SOCCER-ITALY-INT-JUV-REPORT.jpg "โปรแกรมบอล 6 พ.ย. 2567 ยังไม่แพ้ทั้งคู่ อินเตอร์เจออาร์เซนอลศึกแชมเปียนส์ ลีก")](https://www.khaosod.co.th/wpapp/uploads/2024/11/2024-10-27T174317Z_84955563_UP1EKAR1D846Z_RTRMADP_3_SOCCER-ITALY-INT-JUV-REPORT.jpg)

**โปรแกรมบอล 6 พฤศจิกายน 2567**

**ฟุตบอลยูฟ่า แชมเปียนส์ ลีก**

**รอบลีก**

คลับ บรูช-แอสตัน วิลลา คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 1 คลับ บรูช จากเบลเยียม ช่วงหลังฟอร์มดี แม้จะเจอแอสตัน วิลลา จากอังกฤษ ที่ชนะมา 3 นัดรวด แต่แมตช์นี้เชื่อว่าเจ้าถิ่นน่าได้เฮ

ชักตาร์ โดเน็ตส์ก-ยัง บอยส์ คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 3 ชักตาร์ โดเน็ตส์ก จากยูเครน เจอกับยัง บอยส์ จากสวิตเซอร์แลนด์ ทั้งคู่ยังไม่เจอชัยชนะในรายการนี้เหมือนกัน แต่ชักตาร์มีศักยภาพที่ค่อนข้างแกร่งกว่า จึงน่าเบียดชนะได้

อินเตอร์ มิลาน-อาร์เซนอล คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 1 “งูใหญ่”อินเตอร์ มิลาน จากอิตาลี เปิดสนามสตาดิโอ จูเซ็ปเป เมอัซซา รับการมาเยือนของ “ปืนใหญ่”อาร์เซนอล จากอังกฤษ

หลังผ่านไป 3 แมตช์แรก ทั้งคู่ยังไม่แพ้เลย ชนะ 2 เสมอ 1 เก็บไป 7 คะแนนเท่ากัน โดยอินเตอร์อยู่อันดับ 7 ส่วนอาร์เซนอลยึดอันดับ 9

ผลงานแมตช์ที่ผ่านมา อินเตอร์เสมอแมนเชสเตอร์ ซิตี้ 0-0 (เยือน), ชนะเชอร์เวนา ซเวซดา 4-0 (เหย้า), ชนะยัง บอยส์ 1-0 (เยือน) ด้านอาร์เซนอลเสมออตาลันตา 0-0 (เยือน), ชนะปารีส แซงต์ แชร์กแมง 2-0 (เหย้า), ชนะชักตาร์ โดเน็ตส์ก 1-0 (เหย้า)

เกมนี้คาดว่าเจ้าบ้านจะส่ง เลาตาโร มาร์ติเนซ, มาร์กกุส ตูราม, นิโกโล บาเรลลา ลงสนาม ขณะที่ทีมเยือนคงใช้งาน ไค ฮาแวร์ตซ์, บูคาโย ซากา, เดแคลน ไรซ์

อินเตอร์เป็นทีมแกร่งที่มีสมดุลทั้งรุกและรับ ส่วนอาร์เซนอลตอนนี้มีปัญหาเรื่องสภาพทีม มองแล้วเจ้าบ้านน่าเบียดคว้าชัย

ปารีส แซงต์ แชร์กแมง-แอตเลติโก มาดริด คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 3 ปารีส แซงต์ แชร์กแมง จากฝรั่งเศส เปิดสนามปาร์ก เดส์ แพร็งซ์ รับการมาเยือนของแอตเลติโก มาดริด จากสเปน

หลังผ่านไป 3 แมตช์แรก เปแอสเชชนะ 1 เสมอ 1 แพ้ 1 เก็บไป 4 คะแนน อยู่อันดับ 19 ส่วนแอตฯ มาดริดชนะ 1 แพ้ 2 มีอยู่ 3 คะแนน รั้งอันดับ 27

ผลงานแมตช์ที่ผ่านมา เปแอสเชชนะจิโรนา 1-0 (เหย้า), แพ้อาร์เซนอล 0-2 (เยือน), เสมอพีเอสวี 1-1 (เหย้า) ด้านแอตฯ มาดริดชนะไลป์ซิก 2-1 (เหย้า), แพ้เบนฟิกา 0-4 (เยือน), แพ่ลีลล์ 1-3 (เหย้า)

เปแอสเชได้เปรียบในบ้าน แถมแอตฯ มาดริดก็อยู่ในช่วงฟอร์มกระท่อนกระแท่น เจ้าบ้านน่าชนะ

บาเยิร์น มิวนิก-เบนฟิกา คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 4 และทรู พรีเมียร์ ฟุตบอล 4 บาเยิร์น มิวนิก จากเยอรมนี ฟอร์มในรายการนี้ถือว่าไม่ดีนัก แต่ด้วยศักยภาพที่เหนือกว่าเบนฟิกา จากโปรตุเกส จึงเชื่อว่าเจ้าบ้านน่าชนะได้

เชอร์เวนา ซเวซดา-บาร์เซโลนา คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 5 และทรู พรีเมียร์ ฟุตบอล 5 เชอร์เวนา ซเวซดา จากเซอร์เบีย ขุมกำลังเป็นรองบาร์เซโลนา จากสเปน แบบลิบลับ ทีมเยือนน่าบุกชนะ

สตุตการ์ต-อตาลันตา คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 6 และทรู พรีเมียร์ ฟุตบอล 6 สตุตการ์ต จากเยอรมนี ฟอร์มกำลังเข้าฝัก แต่เกมนี้ต้องพบอตาลันตา จากอิตาลี ที่เป็นทีมแข็งแกร่ง มองแล้วน่าจบเจ๊ากัน

สปาร์ตา ปราก-แบรสต์ คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 7 และทรูสปอร์ต 2 สปาร์ตา ปราก จากสาธารณรัฐเช็ก ประสบการณ์ในถ้วยยุโรปค่อนช้างสูง ขณะที่แบรสต์ จากฝรั่งเศส ยังไม่แพ้ในรายการนี้เลย เชื่อว่าน่าแบ่งแต้มกันไป

เฟเยนูร์ด-เรดบูลล์ ซัลซ์บวร์ก คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 8 เฟเยนูร์ด จากเนเธอร์แลนด์ ช่วงหลังฟอร์มไม่เลว เกมนี้เจอเรดบูลล์ ซัลซ์บวร์ก จากออสเตรีย ที่แพ้ตลอด 3 แมตช์แรก งานนี้เจ้าบ้านน่าชนะ

**ฟุตบอลยูฟ่า ยูโรปา ลีก**

**รอบลีก**

เบซิกตัส-มัลโม คู่นี้แข่งขันเวลา 22.30 น. ถ่ายทอดสดช่องบีอิน สปอร์ตส์ 1 เบซิกตัส จากตุรกี ศักยภาพทีมแข็งแกร่งกว่ามัลโม จากสวีเดน เจ้าบ้านคงไม่พลาดชัย