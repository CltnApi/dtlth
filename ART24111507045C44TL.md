---
layout: post
code: "ART24111507045C44TL"
origin_url: "https://www.khaosod.co.th/sports/news_9506890"
image: "https://github.com/user-attachments/assets/5164376f-1cfd-4e95-b540-ed9c895f0547"
title: "พรปวีณ์ เชือด ศุภนิดา ลิ่วรอบรองหญิงเดี่ยวแบดคุมาโมโตะ"
description: "ศึกแบดมินตัน เอชเอสบีซี บีดับเบิลยูเอฟ เวิลด์ ทัวร์ ซูเปอร์ 500 รายการ “คุมาโมโตะ มาสเตอร์ส เจแปน 2024” ที่เมืองคุมาโมโตะ ประเทศญี่ปุ่น ชิงเงินรางวัลรวม"
category: "SPORTS"
language: "th"
date: 2024-11-15T12:58:18.924Z
---

# พรปวีณ์ เชือด ศุภนิดา ลิ่วรอบรองหญิงเดี่ยวแบดคุมาโมโตะ

[![พรปวีณ์ เชือด ศุภนิดา ลิ่วรอบรองหญิงเดี่ยวแบดคุมาโมโตะ](https://www.khaosod.co.th/wpapp/uploads/2024/11/mew.jpg "พรปวีณ์ เชือด ศุภนิดา ลิ่วรอบรองหญิงเดี่ยวแบดคุมาโมโตะ")](https://www.khaosod.co.th/wpapp/uploads/2024/11/mew.jpg)

ศึกแบดมินตัน เอชเอสบีซี บีดับเบิลยูเอฟ เวิลด์ ทัวร์ ซูเปอร์ 500 รายการ “คุมาโมโตะ มาสเตอร์ส เจแปน 2024” ที่เมืองคุมาโมโตะ ประเทศญี่ปุ่น ชิงเงินรางวัลรวม 420,000 เหรียญสหรัฐฯ หรือราว 14.5 ล้านบาท เมื่อวันที่ 15 พ.ย. ที่ผ่านมาเป็นการแข่งขันในรอบสาม หรือรอบ 8 คนสุดท้าย

ไฮไลต์อยู่ที่ ประเภทหญิงเดี่ยว เป็นการต้องดวลกันเองของสองนักแบดมินตันหญิงไทย อย่าง “เม” ศุภนิดา เกตุทอง มือ 10 ของโลก พบกับ “หมิว” พรปวีณ์ ช่อชูวงศ์ มือ 17 ของโลก

ผลปรากฏว่า เป็น หมิว พรปวีณ์ ที่ทำได้ดีกว่า เอาชนะไป 2 เกมรวด 21-19 และ 21-11 พร้อมผ่านเข้าสู่รอบรองชนะเลิศ โดยจะเข้าไปพบกับศึกหนักพบกับ อากาเนะ ยามากูชิ มือ 4 ของโลกจากญี่ปุ่นต่อไป

ด้านประเภทคู่ผสม “บาส” เดชาพล พัววรานุเคราะห์ กับ “เฟม” ศุภิสรา เพียวสามพราน ฮู แปง รอน กับ เชิ้ง ซู หยิน คู่มือ 25 ของโลกจากมาเลเซีย

และเป็น บาส และ เฟม ที่ยังฟอร์มแรงต่อเนื่อง เอาชนะ คู่จากมาเลเซียไป 2 เกมรวด 21-17 และ 21-16 พร้อมผ่านเข้ารอบรองชนะเลิศ ไปพบกับ โก๊ะ ซุน ฮวด และ เชวอน เจมี่ ไล คู่มือ 10 ของโลกจากมาเลเซียเช่นกัน

ขณะที่ “ไตเติ้ล” รุษฐนภัค อูปทอง กับ “เจน” เฌอย์ณิชา สุดใจประภารัตน์ คู่มือ 31 ของโลก ทำเต็มที่ก่อนพ่ายให้กับ ทอม กีเซล กับ เมลฟิน เดอรูร์ มือ 22 ของโลกจากฝรั่งเศส 0-2 เกม 14-21 และ 20-22 ยุติเส้นทางไว้ที่รอบนี้