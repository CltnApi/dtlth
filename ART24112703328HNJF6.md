---
layout: post
code: "ART24112703328HNJF6"
origin_url: "https://www.khaosod.co.th/entertainment/news_9522908"
image: "https://github.com/user-attachments/assets/5956b410-c556-40a4-85bf-1a366329c365"
title: "กลัฟ คณาวุฒิ เตือน! อย่าซื้อคนอัพราคาบัตรคอนเสิร์ต - เล่าช็อตเขิน กระทบไหล่ ‘ซงฮเยคโย-ชาอึนอู’"
description: "กลัฟ คณาวุฒิ เสียความรู้สึก เจอคนอัพราคาบัตรคอนเสิร์ต เตือนแฟนคลับอย่าซื้อ - เล่าช็อตเขิน กระทบไหล่ ‘ซงฮเยคโย-ชาอึนอู’"
category: "ENTERTAINMENT"
language: "th"
date: 2024-11-27T03:46:01.001Z
---

# กลัฟ คณาวุฒิ เตือน! อย่าซื้อคนอัพราคาบัตรคอนเสิร์ต - เล่าช็อตเขิน กระทบไหล่ ‘ซงฮเยคโย-ชาอึนอู’

[![กลัฟ คณาวุฒิ เตือน! อย่าซื้อคนอัพราคาบัตรคอนเสิร์ต - เล่าช็อตเขิน กระทบไหล่ ‘ซงฮเยคโย-ชาอึนอู’](https://www.khaosod.co.th/wpapp/uploads/2024/11/GLUF-2.jpg "กลัฟ คณาวุฒิ เตือน! อย่าซื้อคนอัพราคาบัตรคอนเสิร์ต - เล่าช็อตเขิน กระทบไหล่ ‘ซงฮเยคโย-ชาอึนอู’")](https://www.khaosod.co.th/wpapp/uploads/2024/11/GLUF-2.jpg)

กลัฟ คณาวุฒิ เสียความรู้สึก เจอคนอัพราคาบัตรคอนเสิร์ต เตือนแฟนคลับอย่าซื้อ – เล่าช็อตเขิน กระทบไหล่ ‘ซงฮเยคโย-ชาอึนอู’

เตรียมงานเกือบ 100% แล้ว **สำหรับ “LOST IN GULF’S SPACE SHOW DAY”** คอนเสิร์ตวันเกิดตัวเองของพระเอกหนุ่มคนดัง **กลัฟ คณาวุฒิ ไตรพิพัฒนพงษ์** แต่ล่าสุดมีเรื่องที่เจ้าตัวเสียความรู้สึกจนต้องออกมาเตือนแฟนคลับ หลังทราบว่ามีคนกดบัตรเพื่อไปอัพราคาขายต่อ ทั้งที่ตั้งใจจัดขึ้นมาเพื่อตอบแทนแฟนคลับทุกคน

ทั้งนี้ หนุ่มกลัฟ ได้พูดถึงเรื่องดังกล่าวในงาน Dailynews Awards 2024 วันนี้(26พ.ย.67) ที่ เอ็มสเฟียร์ฮอลล์ ชั้น5 ศูนย์การค้าเอ็มสเฟียร์ พร้อมเผยโมเมนต์สุดเขิน **หลังได้กระทบไหล่ซูเปอร์สตาร์ ‘ซงฮเยคโย-ชาอึนอู’**

![](https://www.khaosod.co.th/wpapp/uploads/2024/11/GLUF-1.png)

**เตรียมตัวไปถึงไหนแล้วกับการจัดงาน “LOST IN GULF’S SPACE SHOW DAY” คอนเสิร์ตวันเกิดตัวเอง?**  
“ตอนนี้เราใกล้เต็ม 100% แล้ว น่าจะเหลือมาซ้อมกันรอบสุดท้าย รอบนี้ก็จะเป็นฟีลเหมือนกึ่งคอนเสิร์ตกึ่งเฟสติวัลหน่อยๆ อย่างที่บอกว่าเรามีแขกรับเชิญค่อนข้างเยอะ โชว์ก็เลยค่อนข้างหลากหลาย แขกรับเชิญก็อาจจะเซอร์ไพรส์แหละ หลายๆ คนที่เราเลือกมาก็เลือกจากคนที่เราเคยมีผลงานด้วย หรือมีประสบการณ์ร่วมด้วย งานก็จะมีวันที่ 1 ธ.ค.นี้ ที่ MCC HALL เดอะมอลล์บางกะปิ“

**คิดธีมเองหมดเลยไหม?**  
“ใช่ครับ รู้สึกว่าปีนี้เป็นปีที่เรามีส่วนร่วมกับโชว์ที่เยอะมากกว่าปีก่อนๆ ทั้งเรื่องคิวอะไรต่างๆ แล้วก็เป็นคนออกแบบในหลายๆ โชว์เองด้วย งานนี้รับรองว่าทุกคนได้โยกกันแน่นอน เพราะว่าเพลงกับแขกรับเชิญที่เราเตรียมไว้น่าจะถูกใจทุกคน ฟีลอีดีเอ็มตื๊ดๆ เลย“

ADVERTISEMENT

![](https://www.khaosod.co.th/wpapp/uploads/2024/11/GLUF-3.png)

**ได้ข่าวว่าบัตร Sold out แล้ว?**  
”ตอนนี้เหลือเป็นบัตรแบบไลฟ์สตรีมมิ่ง ใครที่ยังไม่มีก็สามารถไปหาซื้อได้ครับ ส่วนบัตรเข้าชมในงานเลยตอนนี้ก็อาจจะ Sold out แล้วแหละ แต่ไม่รู้ว่าเขาเอาไปขายต่อกันหรือเปล่า ผมห่วงเรื่องนี้มาก เพราะงานนี้เป็นงานที่ตั้งใจจัดขึ้นมาเพื่อตอบแทนพี่ๆ แฟนคลับทุกคน ฉะนั้นก็อย่าไปซื้อบัตรรีเซลกันนะครับ

ผมได้ยินฟีดแบ็กเยอะมากเกี่ยวกับเรื่องการอัพราคาบัตรไปขายต่อ แอบเสียความรู้สึกเหมือนกัน อย่างที่บอกว่าเราตั้งใจจัดงานขึ้นมาเพื่อตอบแทนแฟนคลับ พอมีคนเอาไปทำอย่างนี้มันก็เลยแอบเสียความรู้สึกนิดนึง ที่ผ่านมาผมก็ได้เตือนเรื่องนี้ไปหลายรอบแล้ว ผมเชื่อว่าศิลปินหลายๆ คนเจอเหตุการณ์แบบนี้เหมือนกัน“

![](https://www.khaosod.co.th/wpapp/uploads/2024/11/GLUF-2.png)

**ล่าสุดมีเฟรมกระทบไหล่ ซงฮเยคโย และ ชาอึนอู เลย?**  
“เขินมาก ทำตัวไม่ถูกเพราะอย่างที่ทุกคนทราบก็คือชาอึนอูและพี่ซงฮเยคโยเขาเป็นที่ยอมรับในวงกว้างแล้วว่าเขาเป็นซูเปอร์สตาร์จริงๆ แล้วเราก็เป็นแค่เด็กธรรมดาคนหนึ่งไปยืนอยู่ข้างๆ เขาก็เลยแอบเขิน รู้สึกตัวเล็กตัวน้อยมาก

แล้วชาอึนอูคือหล่อจริง เหมือนที่หลายคนบอกว่าเทพเจ้าปั้นมา การันตีเลยครับ เมื่อวานเราได้คุยกันตอนที่ไปดินเนอร์ เอาจริงๆ เราเคยมีโอกาสเจอกันมาตั้งแต่เมื่อประมาณปลายปีที่แล้วที่งาน MTV ประเทศญี่ปุ่น แต่ตอนนั้นเราได้คุยกันนิดหน่อย พอกลับมาครั้งนี้ได้เจอบนโต๊ะกินข้าวด้วยกันก็เลยมีโอกาสได้คุยกันเยอะหน่อย“

**แล้ว ซงฮเยคโย ความสวยสมคำร่ำลือไหม?**  
“สวยมากๆ ครับ อันนี้เป็นความประทับใจส่วนตัวเลย พี่เขาไนซ์มาก ชวนเราคุย ชวนเราเฮฮาสนุกสนาน พี่เขาที่น่ารักมาก ชาอึนอูก็เหมือนกัน ด้วยความเป็นซูเปอร์สตาร์ของเขา หลายคนคิดว่าเขาอาจจะมีความเข้าถึงยาก แต่จริงๆ คือเขาเป็นคนไนซ์มาก”

**แต่รูปที่เราถ่ายคู่กับชาอึนอู หลายคนก็บอกว่าเฟรมลูกรักพระเจ้าเหมือนกัน?**  
“ไม่ๆๆ ให้เขาแล้วกัน ยอมๆๆ แต่รอบนี้ที่เจอกันผมไม่ได้กลัวการ์ดหิ้วแล้ว อาจจะด้วยความที่เราเป็นเจ้าบ้านด้วยมั้ง”



