---
layout: post
code: "ART2411250841NFEF8A"
origin_url: "https://www.khaosod.co.th/sports/news_9520450"
image: "https://github.com/user-attachments/assets/8972dda8-3fa7-4eab-8ec4-251b8912ffab"
title: "โค้ชโจ ซูฮกเกมรับสวาทแคทตัวแปรสำคัญช่วยเปิดบ้านหักปากกาเซียนโค่นยักษ์บีจี"
description: "โค้ชโจ ธีระศักดิ์ โพธิ์อ้น กุนซือใหญ่นครราชสีมา เอฟซี เผยเตรียมแผนมาอย่างดีก่อนโชว์เกมรับเหนียวแน่น เกมเปิดบ้านเชือดบีจี ปทุม คว้าชัยแมตช์ใหญ่ไทยลีก"
category: "SPORTS"
language: "th"
date: 2024-11-25T09:11:40.182Z
---

# โค้ชโจ ซูฮกเกมรับสวาทแคทตัวแปรสำคัญช่วยเปิดบ้านหักปากกาเซียนโค่นยักษ์บีจี

[![โค้ชโจ ซูฮกเกมรับสวาทแคทตัวแปรสำคัญช่วยเปิดบ้านหักปากกาเซียนโค่นยักษ์บีจี](https://www.khaosod.co.th/wpapp/uploads/2024/11/Swatcat.jpg "โค้ชโจ ซูฮกเกมรับสวาทแคทตัวแปรสำคัญช่วยเปิดบ้านหักปากกาเซียนโค่นยักษ์บีจี")](https://www.khaosod.co.th/wpapp/uploads/2024/11/Swatcat.jpg)

โค้ชโจ ธีระศักดิ์ โพธิ์อ้น กุนซือใหญ่นครราชสีมา เอฟซี เผยเตรียมแผนมาอย่างดีก่อนโชว์เกมรับเหนียวแน่น เกมเปิดบ้านเชือดบีจี ปทุม คว้าชัยแมตช์ใหญ่ไทยลีก

โค้ชโจ ธีระศักดิ์ โพธิ์อ้น เพิ่งพาลูกทีม “สวาทแคท”นครราชสีมา เอฟซี หักปากกาเซียนด้วยการเปิดบ้านเฉือนชนะบีจี ปทุม ยูไนเต็ด 1-0 เมื่อ 24 พ.ย. โดยเกมดังกล่าวบีจีครองบอลมากกว่าชัดเจน แต่เจาะเกมรับทัพสวาทแคทไม่เข้า แถมโดนโต้กลับรับความพ่ายแพ้กลับบ้าน

กุนซือสวาทแคท กล่าวว่า “ชัยชนะนัดนี้เราใช้คำว่า 3 แต้มใหญ่ได้ เพราะว่าบีจีนั้นเหนือกว่าเรา ศักยภาพตัวผู้เล่นของพวกเขา รวมถึงการจัดการ นี่คือบิ๊กทีมของไทยลีกที่มีพร้อมทุกอย่าง แต่ฟุตบอลเป็นแบบนี้ เราชนะพวกเขาจริง แต่ไม่ได้บอกว่าพวกเราเป็นทีมที่ดีกว่าพวกเขา เป็นเพียงแค่นัดหนึ่งเราใช้คำว่าโชคดีดีกว่า เพราะบีจีเป็นฝ่ายที่ครอบครองบอลตลอดทั้งเกม มีโอกาสจบสกอร์มากกว่าเรา อันนี้เราต้องยอมรับ”

“แต่สิ่งหนึ่งเราต้องพูดคือเราซ้อมด้วยกันมาทั้งสัปดาห์ เรารู้อยู่แล้วว่าบีจีจะใช้ใคร จะเล่นตรงไหน จะเปลี่ยนตัวใครตอนไหน ที่เราชนะไม่ใช่เพียงประตูของบุ๊ค (ณัฐนันท์ เบี้ยสัมฤทธิ์) ที่ยิงได้ หากแต่เป็นวินัยของเกมรับ ที่เรารู้ว่าจะรับแบบไหนในการเล่นกับบีจี เป็นวิธีการที่เราเตรียมพร้อมมา เราได้กำชับนักเตะในช่วง 20-30 นาทีแรกที่เรามักเสียสมาธิ เมื่อผ่านช่วงนั้นมาได้ทำให้เราเล่นได้ตามที่เราวางแผนไว้”

“ประกอบกับบีจีเน้นในการใช้ความสามารถเฉพาะตัวของนักเตะค่อนข้างเยอะทำให้เรามีโอกาสในการสวนกลับได้ดีพอสมควร และเมื่อเรามีโอกาสเราทำได้ในครึ่งหลัง ถือเป็นเกมหนึ่งที่เราทำได้ตามแผนการซ้อมตลอดทั้งสัปดาห์ แต่ยังมีงานที่เราต้องทำต่อ ส่วนบีจีหลังจากนี้พวกเขาคงแก้ไขทีมดีขึ้นอีกและจะเป็นงานหนักกับทุกทีมที่ได้เจออย่างแน่นอน ที่ขาดไม่ได้คือการที่แฟนบอลเข้ามาช่วยเชียร์ นับเป็นเกมหนึ่งที่แฟนบอลมีส่วนกับการเล่นของทีมเราอย่างมาก รวมถึงช่วยกดดันทีมบีจีได้ดี”