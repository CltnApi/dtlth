---
layout: post
code: "ART2411160642WHHPBE"
origin_url: "https://www.khaosod.co.th/breaking-news/news_9508294"
image: "https://github.com/user-attachments/assets/1ab3d23b-d58a-43f2-a3fb-a4aa037cecab"
title: "หญิงถูกฆ่าตัดนิ้วนาง 2 ข้าง ที่แท้เป็นแม่ยายอัยการ ทอง 8 บาท แหวนเพชร 2 วง เงินสดหายเกลี้ยง"
description: "หญิงถูกฆ่าตัดนิ้วนาง 2 ข้าง ที่แท้เป็นแม่ยายอัยการ ทอง 8 บาท แหวนเพชร 2 วง เงินสดหายเกลี้ยง ลูกสาวติดต่อไม่ได้หลังแม่ไปทอดกฐิน ช็อกเห็นจากข่าว"
category: "HOT_NEWS"
language: "th"
date: 2024-11-16T07:31:10.976Z
---

# หญิงถูกฆ่าตัดนิ้วนาง 2 ข้าง ที่แท้เป็นแม่ยายอัยการ ทอง 8 บาท แหวนเพชร 2 วง เงินสดหายเกลี้ยง

[![หญิงถูกฆ่าตัดนิ้วนาง 2 ข้าง ที่แท้เป็นแม่ยายอัยการ ทอง 8 บาท แหวนเพชร 2 วง เงินสดหายเกลี้ยง](https://www.khaosod.co.th/wpapp/uploads/2024/11/kill-5.jpg "หญิงถูกฆ่าตัดนิ้วนาง 2 ข้าง ที่แท้เป็นแม่ยายอัยการ ทอง 8 บาท แหวนเพชร 2 วง เงินสดหายเกลี้ยง")](https://www.khaosod.co.th/wpapp/uploads/2024/11/kill-5.jpg)

**หญิงถูกฆ่าตัดนิ้วนาง 2 ข้าง ที่แท้เป็นแม่ยายอัยการ ทอง 8 บาท แหวนเพชร 2 วง เงินสดหายเกลี้ยง ลูกสาวติดต่อไม่ได้หลังแม่ไปทอดกฐิน ช็อกเห็นจากข่าว**

จากเหตุการณ์พบศพหญิงอายุประมาณ 50 ปี เสียชีวิตนอนคว่ำหน้าอยู่ริมถนนลูกรัง ภายในสวนปาล์ม ม.3 ต.ป่ายุบ อ.วังจันทร์ จ.ระยอง สภาพใบหน้าถูกของแข็งทุบจนแตกยุบ ท้ายทอยมีบาดแผลถูกฟัน นิ้วนางทั้งสองข้างถูกตัดขาดหายไป

ล่าสุดเมื่อเวลา 12.00 น. วันที่ 16 พ.ย. 2567 ร.ต.อ.ทวีศักดิ์ ผกามาศ ร้อยเวร สภ.วังจันทร์ จ.ระยอง เปิดเผยว่า ทราบชื่อผู้เสียชีวิตแล้ว คือนางวรรณา คอท์เนอร์ อายุ 67 ปี โดยบุตรสาวคือ น.ส.วรรณรัตน์ แสงแก้ว อายุ 35 ปี ได้เข้าแจ้งความที่ สภ.สัตหีบ จ.ชลบุรี ว่ามารดาหายตัวไป เมื่อเวลา 11.21 น. วันที่ 16 พ.ย. 2567

ร.ต.อ.ทวีศักดิ์ กล่าวว่า หลังจากมีการเสนอข่าวพบศพผู้เสียชีวิตถูกฆาตกรรมตัดนิ้วนางทั้งสองข้าง ต่อมา น.ส.วรรณรัตน์ ได้โทรศัพท์เข้ามาสอบถามข้อมูลเกี่ยวกับผู้เสียชีวิต จึงมีการส่งภาพผู้เสียชีวิตให้ตรวจสอบ ปรากฏว่า น.ส.วรรณรัตน์ ได้ร่ำไห้ เพราะเป็นมารดาที่หายตัวไป ขณะกลับจากไปทอดกฐินที่สำนักสงฆ์ ซอยเย็นฤดี อ.สัตหีบ จ.ชลบุรี จากนั้นก็ไม่สามารถติดต่อได้อีกเลย สอบถามเพื่อนก็ไม่มีใครพบเจอ ตามหาก็ไม่พบ

ร.ต.อ.ทวีศักดิ์ กล่าวอีกว่า ก่อนผู้เสียชีวิตหายตัวไปได้ใส่สร้อยคอทองคำหนัก 5 บาท สร้อยข้อมือหนัก 3 บาท แหวนเพชร 2 วง และ เงินในกระเป๋าอีกจำนวนหนึ่ง คาดว่าคงถูกคนร้ายเอาไปทั้งหมด เนื่องจากไม่พบทรัพย์สินในตัวศพ

สำหรับ น.ส.วรรณรัตน์ รับราชการสำนักอัยการแห่งหนึ่ง โดยมีสามีเป็นอัยการ กำลังเดินทางมาที่ สภ.วังจันทร์ เพื่อมาดูศพมารดา พร้อมทั้งกล่าวถึงการกระทำโหดเหี้ยมของคนร้ายที่ถึงกับตัดนิ้วและ ทำกันถึงตาย ต้องการให้จับคนร้ายมาลงโทษให้ได้

เบื้องต้นเจ้าหน้าที่ตำรวจลงพื้นที่หาเบาะแสคนร้าย คาดลวงมาจาก อ.สัตหีบ จ.ชลบุรี แล้วพาข้ามจังหวัดมาทิ้งศพในสวนปาล์ม เจ้าหน้าที่ตรวจสอบพื้นที่พบศพอย่างละเอียด กระทั่งเจอนิ้วนางทั้งสองนิ้วที่ถูกตัดขาด คาดว่าคนร้ายคงจะตัดเพื่อเอาแหวนเพชรที่ผู้เสียชีวิตสวมอยู่

ด้านชาวบ้านในพื้นที่ต่างสาปแช่งถึงการกระทำอันโหดเหี้ยมขอคนร้าย ขอให้ตำรวจจับตัวมาดำเนินคดีให้ได้โดยเร็ว