---
layout: post
code: "ART2411060526T1KBL6"
origin_url: "https://www.khaosod.co.th/breaking-news/news_9492505"
image: "https://github.com/user-attachments/assets/51cc00a1-a12d-4c22-9ff9-e6323c3fb241"
title: "เหยื่อ หมอดูฮวงจุ้ยชื่อดัง โผล่เพิ่ม เสียหายทะลุ80ล้าน เผยปมผงกระดูกผี"
description: "เหยื่อ หมอดูฮวงจุ้ยชื่อดัง เพิ่มต่อเนื่อง มูลค่าความเสียหายทะลุ 80 ล้านบาท เผยเรื่องผงกระดูกผีมีจริงมั้ย เล็งเอาผิดคดีฉ้อโกงประชาชน"
category: "HOT_NEWS"
language: "th"
date: 2024-11-06T05:30:29.887Z
---

# เหยื่อ หมอดูฮวงจุ้ยชื่อดัง โผล่เพิ่ม เสียหายทะลุ80ล้าน เผยปมผงกระดูกผี

[![เหยื่อ หมอดูฮวงจุ้ยชื่อดัง โผล่เพิ่ม เสียหายทะลุ80ล้าน เผยปมผงกระดูกผี](https://www.khaosod.co.th/wpapp/uploads/2024/11/famous-feng-shui-fortune-teller.jpg "เหยื่อ หมอดูฮวงจุ้ยชื่อดัง โผล่เพิ่ม เสียหายทะลุ80ล้าน เผยปมผงกระดูกผี")](https://www.khaosod.co.th/wpapp/uploads/2024/11/famous-feng-shui-fortune-teller.jpg)

**เหยื่อ หมอดูฮวงจุ้ยชื่อดัง เพิ่มต่อเนื่อง มูลค่าความเสียหายทะลุ 80 ล้านบาท เผยเรื่องผงกระดูกผีมีจริงมั้ย เล็งเอาผิดคดีฉ้อโกงประชาชน**

วันที่ 6 พ.ย.2567 ที่ศูนย์รับแจ้งความกองบัญชาการตำรวจสอบสวนกลาง (บช.ก.) พ.ต.อ.เอนก เตาสุภาพ รอง ผบก.ป. เปิดเผยความคืบหน้าคดีหมอดูซินแสชื่อดังหลอกลวงเงินให้เช่าวัตถุมงคล ว่า ขณะนี้มีผู้เสียหายที่เข้ามาแจ้งความเพิ่มอยู่ที่ 25 ราย ความเสียหายรวมกว่า 80 ล้านบาท

พ.ต.อ.เอนก กล่าวต่อว่า ส่วนคดีต้นเรื่องของผู้เสียหายรายหนึ่งที่ถูกหลอกเงินไปกว่า 60 ล้านบาท เดิมอยู่ที่ สน.บางกอกน้อย ตอนนี้ทำเรื่องโอนสำนวนคดีมายัง บช.ก. เช่นเดียวกับคดีของผู้เสียหายในพื้นที่อื่น ๆ ที่จะเริ่มทยอยโอนสำนวนคดีมา นอกจากนี้ ยังทราบว่ามีผู้เสียหาย 1 ราย อยู่ที่ประเทศมาเลเซีย ซึ่งโดนหลอกเงินไปกว่า 4 แสนบาท

เหยื่อ หมอดูฮวงจุ้ยชื่อดัง เพิ่มต่อเนื่อง มูลค่าความเสียหายทะลุ 80 ล้านบาท เผยเรื่องผงกระดูกผีมีจริงมั้ย เล็งเอาผิดคดีฉ้อโกงประชาชน

พ.ต.อ.เอนก กล่าวอีกว่า สำหรับพฤติการณ์ของผู้ถูกกล่าวหาในการหลอกลวงเงินจากเหยื่อแต่ละเคส จะคล้าย ๆ กัน คือเมื่อได้รับเชิญให้ไปดูบ้าน โรงงาน สถานประกอบการ ก็จะทำทีทักว่าบ้านมีช่องลม หม้อแปลง หรือเสาไฟตั้งหน้าบ้าน ทำให้เกิดเพศภัย เจ็บไข้ได้ป่วย อุบัติเหตุ หรือ เหตุการณ์รุนแรงถึงชีวิต

พ.ต.อ.เอนก กล่าวว่า ผู้เสียหายเลยเกิดกังวล จากนั้นก็จะเสนอขายวัตถุมงคลเพื่อแก้เคล็ด ซึ่งพฤติกรรมเช่นนี้ทำมานาน 2-3 ปี บางรายที่นำเงินจากผู้เสียหายไปแล้ว แต่ไม่มีการส่งมอบของให้

พ.ต.อ.เอนก กล่าวด้วยว่า สาเหตุที่ทำให้ผู้เสียหายหลงเชื่อ ส่วนหนึ่งก็มาจากตัวของซินแสคนนี้มักไปปรากฏตัวตามสื่อต่าง ๆ จนทำให้มีชื่อเสียงว่าเป็นผู้เชี่ยวชาญ และดูน่าเชื่อถือ ส่วนยอดความเสียหายและมีเหยื่อที่เพิ่มขึ้นเรื่อย ๆ จะทำให้เข้าข่ายความผิดฐานคดีฉ้อโกงประชาชนหรือไม่ ก็ต้องมาดูพยานหลักฐานอื่น ๆ ประกอบเพิ่มเติม

[![](https://www.khaosod.co.th/wpapp/uploads/2024/11/6-แส1.jpg)](https://www.khaosod.co.th/wpapp/uploads/2024/11/6-แส1.jpg)

พ.ต.อ.เอนก กล่าวว่า ซึ่งเราจะต้องสอบให้ครอบคลุมทุกมิติ ไม่ว่าจะเป็นเส้นทางการเงิน หรือการโพสต์ข้อความตามสื่อออนไลน์ต่าง ๆ รวมถึงพฤติการหลอกลวงเงิน จากนั้นจึงจะนำมาพิจารณาว่าเข้าข่ายความผิดหรือไม่

ผู้สื่อข่าวถามต่อว่า กรณีผงกระดูกผี จะมีการขยายผลตรวจสอบดีเอ็นเอหรือที่ไปที่มาของผงกระดูกดังกล่าวหรือไม่ พ.ต.อ.เอนก กล่าวว่า เรื่องผงกระดูกผีน่าจะเป็นเพียงกลอุบายที่ผู้ถูกกล่าวหาอ้างหรือกุเรื่องขึ้นมา เพื่อใช้หลอกลวงเงินจากเหยื่อ และไม่น่ามีอยู่จริงด้วย

พ.ต.อ.เอนก กล่าวต่อถึงเรื่องออกหมายเรียกซินแสมาให้ปากคำได้เมื่อไหร่นั้น ตอนนี้ยังไม่สามารถระบุได้ เนื่องจากยังอยู่ในขั้นตอนสอบปากคำผู้เสียหาย ซึ่งยังทยอยมาเข้าแจ้งความเพิ่มเติมต่อเนื่อง หลังเสร็จขั้นตอนนี้ก็จะมาพิจารณาเรื่องออกหมายเรียกต่อไป