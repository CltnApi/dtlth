---
layout: post
code: "ART241126134664M290"
origin_url: "https://www.khaosod.co.th/sports/news_9522617"
image: "https://github.com/user-attachments/assets/ace1f3c6-7c7f-49cc-9f03-2e9885570eaf"
title: "อาร์เตตา ซูฮกอโมริมมีฝีมือจริง พร้อมอวยพรให้ราบรื่นกับความท้าทายใหม่"
description: "มิเกล อาร์เตตา กล่าวชื่นชม รูเบน อโมริม ถึงผลงานเมื่อก่อนหน้านี้ พร้อมอวยพรให้คู่แข่งรายนี้ทำงานได้ราบรื่นในการย้ายมาเผชิญความท้าทายใหม่"
category: "SPORTS"
language: "th"
date: 2024-11-26T19:46:19.549Z
---

# อาร์เตตา ซูฮกอโมริมมีฝีมือจริง พร้อมอวยพรให้ราบรื่นกับความท้าทายใหม่

[![อาร์เตตา ซูฮกอโมริมมีฝีมือจริง พร้อมอวยพรให้ราบรื่นกับความท้าทายใหม่](https://www.khaosod.co.th/wpapp/uploads/2024/11/อาร์เตตา.jpg "อาร์เตตา ซูฮกอโมริมมีฝีมือจริง พร้อมอวยพรให้ราบรื่นกับความท้าทายใหม่")](https://www.khaosod.co.th/wpapp/uploads/2024/11/อาร์เตตา.jpg)

มิเกล อาร์เตตา ผู้จัดการทีม “ปืนใหญ่”อาร์เซนอล แห่งพรีเมียร์ลีก อังกฤษ กล่าวชื่นชม รูเบน อโมริม กุนซือคนใหม่ของทีมคู่แข่งร่วมลีก “ปีศาจแดง”แมนเชสเตอร์ ยูไนเต็ด ถึงผลงานเมื่อก่อนหน้านี้ พร้อมอวยพรให้คู่แข่งรายนี้ทำงานได้อย่างราบรื่น

ก่อนหน้าจะย้ายมาแมนฯ ยูไนเต็ดนั้น อโมริมได้สร้างชื่อในการทำงานกับสปอร์ติง ลิสบอน แห่งลีกโปรตุเกส โดยพาทีมคว้าแชมป์สำคัญได้ถึง 4 ครั้ง ในช่วงเวลาการคุมทีม 4 ปี และสปอร์ติงก็กำลังมีผลงานที่ดีในฤดูกาลนี้ด้วย

อาร์เตตากล่าวว่า “อโมริมเป็นโค้ชที่ยอดเยี่ยมและมีเส้นทางอาชีพที่สวยงาม เขาประสบความสำเร็จกับสปอร์ติง หลังจากนี้เขาต้องเผชิญความท้าทายอันยิ่งใหญ่ที่รออยู่ในการทำงานกับสโมสรชั้นนำของโลก ซึ่งผมหวังว่าทุกอย่างจะเป็นไปด้วยดีสำหรับเขา”

ทั้งนี้ อาร์เซนอลมีคิวบุกเยือนสปอร์ติงในศึกยูฟ่า แชมเปียนส์ ลีก ค่ำคืนนี้ (26 พฤศจิกายน) หลังจากนั้น “ปืนใหญ่” จะได้เปิดบ้านต้อนรับแมนฯ ยูไนเต็ดในเกมพรีเมียร์ลีก 4 ธันวาคม