---
layout: post
code: "ART2411010652UQFMC8"
origin_url: "https://www.khaosod.co.th/lifestyle/travel/news_9474880"
image: "https://github.com/user-attachments/assets/afc6e151-18d8-4830-a324-a492acf83d8b"
title: "26-31 ตุลาคมนี้ ททท. ชวนมา 'ขนหัวลุก' ปลุกท่องเที่ยวไทยด้วยสายศรัทธา โรงงานมักกะสัน รฟท."
description: "การท่องเที่ยวแห่งประเทศไทย (ททท.) ชวนเปิดประตูสู่ความหล..."
category: "LIFESTYLE"
language: "th"
date: 2024-11-01T14:36:01.657Z
---

# 26-31 ตุลาคมนี้ ททท. ชวนมา 'ขนหัวลุก' ปลุกท่องเที่ยวไทยด้วยสายศรัทธา โรงงานมักกะสัน รฟท.

[![26-31 ตุลาคมนี้ ททท. ชวนมา 'ขนหัวลุก' ปลุกท่องเที่ยวไทยด้วยสายศรัทธา โรงงานมักกะสัน รฟท.](https://www.khaosod.co.th/wpapp/uploads/2024/10/KV-GB-Market-01.jpg "26-31 ตุลาคมนี้ ททท. ชวนมา 'ขนหัวลุก' ปลุกท่องเที่ยวไทยด้วยสายศรัทธา โรงงานมักกะสัน รฟท.")](https://www.khaosod.co.th/wpapp/uploads/2024/10/KV-GB-Market-01.jpg)

การท่องเที่ยวแห่งประเทศไทย (ททท.) ชวนเปิดประตูสู่ความหลอนไปกับงาน “เทศกาลขนหัวลุก ตลาดขนลุก” หรือ “Goosebump Market” บิ๊กอีเวนต์สุดลี้ลับใจกลางเมือง ตั้งแต่วันที่ 26-31 ตุลาคมนี้ ที่โรงงานมักกะสัน การรถไฟแห่งประเทศไทย (รฟท.)

ตอกย้ำความสำเร็จจาก “เทศกาลขนหัวลุกเวียงพิงค์” และ “เทศกาลขนหัวลุก เมืองกรุงเก่า พระนครศรีอยุธยา” หวังเป็นต้นแบบโมเดลตลาดนัด Pop-up แนวใหม่แหล่งชอปปิงและแฮงค์เอาท์เขย่าขวัญสุดระทึก พร้อมส่งมอบประสบการณ์อันน่าตื่นเต้นประทับใจและปลุกกระแสท่องเที่ยวไทยสายศรัทธา

ภายในงาน ททท. ได้เนรมิตพื้นที่โรงงานมักกะสัน รฟท. พื้นที่กว่า 20,000 ตารางเมตร สถานที่ที่มีประวัติศาสตร์ยาวนานกว่า 100 ปี และเป็นต้นกำเนิดความรุ่งเรืองของกิจการรถไฟไทย ให้เต็มไปด้วยกลิ่นอายบรรยากาศที่ชวนขนหัวลุก โดยแบ่งพื้นที่จัดกิจกรรมขนหัวลุกออกแบ่งเป็น 8 สาย

ได้แก่ 1. สายชอป เลือกซื้อสินค้าสายมูเสริมวาสนาดวงชะตา อาทิ เครื่องราง ของขลัง เครื่องประดับสายมู รวมถึงตลาดแบกะดิน สินค้ามือสาม เสื้อผ้าและของตกแต่งบ้าน พิเศษ! บริการนวดแผนไทยจากวัดโพธิ์

2\. สายกิน อิ่มอร่อยครบหมู่ 5 คุณวิเศษ อร่อย-อิ่ม-ใหม่-แปลก-ปัง! กับเมนูชวนขนหัวลุก อาทิ ลูกชิ้นยันต์ ควายธนูแดดเดียว ป็อปคอร์นสีเลือด น้ำแดงกุมาร เป็นต้น พิเศษ! สายคาเฟ่ ห้ามพลาด “Bogie Café” ชวนคุณจิบกาแฟบนรถไฟสายประวัติศาสตร์เก่าแก่อายุกว่า 100 ปี

3\. สายสนุก สนุกเพลิดเพลินกับงานวัดย้อนยุค ชิงช้าสวรรค์ ม้าหมุน สาวน้อยตกน้ำ ยิงปืน ปาเป้า โยนห่วง 4. สายไหว้ ไหว้ขอพร โชคลาภ การงาน สิ่งศักดิ์สิทธิ์ของโรงงานมักกะสัน ได้แก่ เสด็จพ่อ ร.5 หลวงพ่อนาคปรก ฤาษีต้นโพธิ์ และแม่ตะเคียนคู่ และเชิญร่วมทำบุญโลงศพ พลิกชีวิตร้ายกลายเป็นดี นอกจากนี้ ขอเชิญชวนบริจาคเสื้อผ้าเก่าในโครงการ “ทิ้งฉันเถิด ให้ฉันได้เกิดใหม่” นำเสื้อผ้าเก่ามารีไซเคิลผลิตเป็นเสื้อกีฬาใหม่บริจาคให้นักเรียนในชุมชนห่างไกล

5\. สายเสน่ห์ เจิมหน้าผาก ฟังเสียงสังข์ ขอพรจากองค์พระพิฆเนศวิหารต้าเทียนเซียน 6. สายดวง พยากรณ์โลกแห่งโชคชะตากับ 5 หมอดูสุดแม่น 7. สายสยอง ชวนดูหนังกลางแปลงผีไทย ท้าลอง! ผีถ้วยแก้ว ท้าลุย! ทางผีผ่านกับทางเดินสุดหลอนและการหลอกผีตลอดทาง และสายสุดท้าย

8\. สายย่อ ดาร์กสุดกับการแสดงดนตรีบนเวที และสายพิเศษ เฉพาะงานนี้เปิดให้ชมโรงเก็บรถไฟประวัติศาสตร์ พิเศษ! ลงทะเบียนเข้างานรับด้ายสายสิญจ์มงคลได้ที่หน้างาน ปลุกเสกจากหลวงปู่ศิลา สิริจันโท วัดพระธาตุหมื่นหิน (มีจำนวนจำกัด) และในวันที่ 31 ตุลาคม 2567 ซึ่งตรงกับเทศกาล Halloween จะมีการประกวดแต่งผีชิงรางวัลอีกด้วย

ผู้ที่สนใจสามารถเข้าร่วมงาน “เทศกาลขนหัวลุก Goosebump Market” ฟรี ตั้งแต่วันที่ 26-31 ตุลาคม 2567 ณ โรงงานมักกะสัน รฟท. ตั้งแต่เวลา 16.00 – 23.00 น. สำหรับการเดินทางมาร่วมงานสามารถนั่งรถประจำทางสาย 113, 140, 514, 539, 60, 72, และ 99 รถไฟฟ้าบีทีเอส สายสีเขียว (สุขุมวิท) สถานีพยาไท N2 จุดเชื่อมต่อ Airport Rail Link พยาไท A8 รถไฟฟ้ามหานคร สายสีน้ำเงิน สถานีเพชรบุรี BL21 จุดเชื่อมต่อ Airport Rail Link สถานีมักกะสัน A6

สำหรับท่านใดที่ลงจาก Airport Rail Link สถานีราชปรารภ A7 ให้เดินไปประตู 1 โรงงานมักกะสัน การรถไฟแห่งประเทศไทย ระยะทางประมาณ 300 เมตร สำหรับท่านใดที่นำรถยนต์ส่วนตัวมา สามารถจอดรถได้ที่พื้นที่จอดรถบริเวณแอร์พอร์ต เรลลิงค์ มักกะสัน และโดยสารรถไฟฟ้าแอร์พอร์ต เรลลิงค์จากสถานีมักกะสันมาลงที่สถานีราชปรารภ ซึ่งอยู่ห่างจากพื้นที่จัดงานประมาณ 300 เมตร

สามารถติดตามรายละเอียดเพิ่มเติมได้ที่ Facebook page : Thailand Goosebump Festival หรือ โทร. 1672 Travel Buddy

ถ้าคุณกล้าพอ …ขอท้าให้ลอง “เทศกาลขนหัวลุก Goosebump Market”