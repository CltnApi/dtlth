---
layout: post
code: "ART241113010282M1QU"
origin_url: "https://www.khaosod.co.th/breaking-news/news_9502151"
image: "https://github.com/user-attachments/assets/fac55bf2-a8c6-4610-8929-631819c18bf9"
title: "ทนาย หนุ่ม กรรชัย ลั่นไม่ให้เป็นเยี่ยงอย่าง ชี้ นักร้องเรียนสาว-นักตบทรัพย์ จ่อผิด 3 ข้อหา"
description: "ทนายหนุ่ม กรรชัย ลั่นไม่ให้เป็นเยี่ยงอย่าง ชี้ นักร้องเรียนสาว-นักตบทรัพย์ จ่อผิด 3 ข้อหา แฉเคยกระทำแบบนี้มาก่อน หาประโยชน์ ซ้ำเติมผู้เสียหาย"
category: "HOT_NEWS"
language: "th"
date: 2024-11-13T01:07:29.357Z
---

# ทนาย หนุ่ม กรรชัย ลั่นไม่ให้เป็นเยี่ยงอย่าง ชี้ นักร้องเรียนสาว-นักตบทรัพย์ จ่อผิด 3 ข้อหา

[![ทนาย หนุ่ม กรรชัย ลั่นไม่ให้เป็นเยี่ยงอย่าง ชี้ นักร้องเรียนสาว-นักตบทรัพย์ จ่อผิด 3 ข้อหา](https://www.khaosod.co.th/wpapp/uploads/2024/11/num.jpg "ทนาย หนุ่ม กรรชัย ลั่นไม่ให้เป็นเยี่ยงอย่าง ชี้ นักร้องเรียนสาว-นักตบทรัพย์ จ่อผิด 3 ข้อหา")](https://www.khaosod.co.th/wpapp/uploads/2024/11/num.jpg)

**ทนาย หนุ่ม กรรชัย ลั่นไม่ให้เป็นเยี่ยงอย่าง ชี้ นักร้องเรียนสาว-นักตบทรัพย์ จ่อผิด 3 ข้อหา แฉเคยกระทำแบบนี้มาก่อน หาประโยชน์ ซ้ำเติมผู้เสียหาย**

วันที่ 12 พ.ย. 2567 ที่หน้ากองบัญชาการตำรวจสอบสวนกลาง (บช.ก.) นายพรศักดิ์ วิภาสอาภานนท์ หรือทนายตุ๋ย ได้รับมอบอำนาจจาก นายภูดิท กำเนิดพลอย หรือ หนุ่ม กรรชัย พิธีกรชื่อดัง เข้าแจ้งความกับพนักงานสอบสวน กองบังคับการปราบปราม(บก.ป.) กรณีมีคลิปเสียงนักร้องเรียนสาวและนักตบทรัพย์ที่เป็นอดีตดาราดังชาย พูดคุยกับ น.ส.ปัญจรัศม์ กนกรักษ์ธนพร หรือบอสปัน ผู้ต้องหาในคดีดิไอคอน อ้างสามารถพาออกรายการโหนกระเเสพร้อมอ้างชื่อหนุ่ม กรรชัย โดยเเลกกับเงินมูลค่า 20 ล้านบาท

ทนายตุ๋ย เปิดเผยว่า วันนี้ตนได้รับมอบอำนาจจากหนุ่ม กรรชัย มาดำเนินการเข้าแจ้งความร้องทุกข์กับพนักงานสอบสวน กรณีที่มีคลิปเสียงนักร้องเรียนสาวและนักตบทรัพย์ชาย มีการโน้มน้าวชักชวนและเรียกรับเงินสดจากบอสปัน จำนวน 20 ล้านบาท เพื่อแลกกับการมาออกรายการโหนกระแส โดยมีการนำชื่อของหนุ่มกรรชัย และรายการโหนกระแสไปแอบอ้าง โดยคลิปเสียงดังกล่าวเป็นเหตุการณ์ที่เกิดขึ้นก่อนที่ทางเจ้าหน้าที่ตำรวจจะจับกุมเหล่าบอสดิไอคอนกรุ๊ป ซึ่งเป็นช่วงที่หนุ่มกรรชัย นำเสนอเรื่องดิไอคอน กรุ๊ป เป็นอีพีแรก

ทนายตุ๋ย กล่าวต่อว่า ในวันนี้ตนได้นำหลักฐานที่เป็นคลิปเสียงดังกล่าว 2 คลิป (29 นาที กับ 6 นาที) มามอบให้กับพนักงานสอบสวน เพื่อให้ทางตำรวจทำการสืบสวนสอบสวนหาข้อเท็จจริง เนื่องจากคลิปเสียงดังกล่าวค่อนข้างชัดเจนว่าเป็นเสียงของใคร แต่ต้องให้ทางเจ้าหน้าที่ตำรวจไปสอบปากคำบอสปัน ให้ตัวบอสปันยืนยันอีกครั้งว่าเป็นเสียงผู้ใด

ทนายตุ๋ย กล่าวอีกว่า คลิปเสียงดังกล่าวส่วนหนึ่งหนุ่มกรรชัยได้รับมาจากบอสปัน แต่ตนไม่มั่นใจว่าจะมีคลิปเสียงเพิ่มเติมอีกหรือไม่ เพราะตนเพิ่งได้รับมาจากหนุ่มกรรชัยเมื่อคืนนี้ หากทางตำรวจได้ข้อเท็จจริงแล้วจะนำมาประกอบการพิจารณาอีกครั้งว่าจะดำเนินคดีในข้อหาอะไรบ้าง แต่เบื้องต้นตนคาดว่าจะเข้าข่ายข้อหาฉ้อโกง, พ.ร.บ.คอมฯ และข้อหาเกี่ยวกับเรื่องลิขสิทธิ์ของพี่หนุ่มในการเป็นดารานักแสดง แต่จะต้องดูรายละเอียดอีกครั้ง

ทนายตุ๋ย กล่าวต่อว่า ที่วันนี้มาเปิดเรื่องดังกล่าว เพราะหนุ่ม กรรชัย เสียหาย โดนแอบอ้างมาตลอด ครั้งนี้เป็นคดีใหญ่ จำนวนเงินเยอะ จำเป็นต้องการดำเนินการจะได้ไม่ต้องเป็นเยี่ยงอย่าง ส่วนตัวเชื่อว่านักร้องเรียนสาวและนักตบทรัพย์ชาย มีการกระทำแบบนี้มาก่อนหน้านี้ ซึ่งทั้งสองคนไม่ได้สนิทกับหนุ่ม กรรชัย

ทนายตุ๋ย กล่าวอีกว่า คดีนี้เป็นคดีใหญ่ที่มีการร้องทุกข์กล่าวโทษและผู้เสียหายเยอะ ทำให้คนกลุ่มนี้หาประโยชน์แบบนี้ เป็นการซ้ำเติมผู้เสียหาย จริงๆ ต้องให้เป็นไปตามกระบวนการกฎหมาย ผิดก็รับโทษไป ไม่ควรเอาตัวเองเข้ามาแอบอ้าง แล้วไปบอกว่ารู้จักผู้หลักผู้ใหญ่เพื่อปิดคดี ไม่ควรทำแบบนั้น