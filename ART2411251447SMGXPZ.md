---
layout: post
code: "ART2411251447SMGXPZ"
origin_url: "https://www.khaosod.co.th/special-stories/news_9520991"
image: "https://github.com/user-attachments/assets/9861d55a-e57d-41bf-9bbe-3281e39ccea8"
title: "เชฟหนุ่ม อาหารเป็นพิษ ท้องเสียถ่ายหนักจนช็อกเสียชีวิตคาห้อง"
description: "เชฟหนุ่ม อาหารเป็นพิษ ท้องเสียถ่ายหนักจนช็อกเสียชีวิตคาห้องพัก พบผ้าเช็ดตัวยังพันอยู่ที่ขา รอยอุจจาระเปรอะเปื้อนเป็นทางยาว"
category: "SPECIAL_STORIES"
language: "th"
date: 2024-11-25T15:12:52.184Z
---

# เชฟหนุ่ม อาหารเป็นพิษ ท้องเสียถ่ายหนักจนช็อกเสียชีวิตคาห้อง

[![เชฟหนุ่ม อาหารเป็นพิษ ท้องเสียถ่ายหนักจนช็อกเสียชีวิตคาห้อง](https://www.khaosod.co.th/wpapp/uploads/2024/11/udon-1.jpg "เชฟหนุ่ม อาหารเป็นพิษ ท้องเสียถ่ายหนักจนช็อกเสียชีวิตคาห้อง")](https://www.khaosod.co.th/wpapp/uploads/2024/11/udon-1.jpg)

**เชฟหนุ่ม อาหารเป็นพิษ ท้องเสียถ่ายหนักจนช็อกเสียชีวิตคาห้องพัก พบผ้าเช็ดตัวยังพันอยู่ที่ขา รอยอุจจาระเปรอะเปื้อนเป็นทางยาว**

เวลา 17.00 น. วันที่ 25 พ.ย. พ.ต.ท.วัฒน์พงศ์ จำนงอุดม สว.(สอบสวน) สภ.ย่อยนาข่า จ.อุดรธานี รับแจ้งเหตุมีชายเสียชีวิตภายในห้องพักโรงแรมแห่งหนึ่ง เขตเทศบาลเมืองหนองสำโรง อ.เมือง หลังรับแจ้งเหตุจึงพร้อมด้วยแพทย์เวรโรงพยาบาลศูนย์อุดรธานี และอาสากู้ภัยมูลนิธิอุดรสว่างเมธาธรรมสถาน เข้าตรวจสอบ

ที่เกิดเหตุอยู่ภายในห้องพักชั้น 2 ของอาคาร ในห้องนอนข้างเตียงพบร่าง นายสุธน อายุ 47 ปี อาชีพเชฟบนเรือสำราญ นอนคว่ำหน้า สวมเสื้อยืดสีขาว ไม่สวมกางเกง มีอุจจาระเปรอะเปื้อนตามร่างกายท่อนล่าง มีผ้าเช็ดตัวพันอยู่ที่ขา มีกางเกงขาสั้นถูกถอดกองอยู่ไม่ห่างกัน

ขณะที่พื้นห้องและที่เตียงนอน พบรอยอุจจาระเป็นทางจากห้องน้ำหน้าห้องเข้าไปในห้อง ตามร่างกายไม่ร่องรอยการถูกทำร้าย ในห้องไม่มีร่องรอยการต่อสู้ เสียชีวิตมาแล้วไม่ต่ำกว่า 12 ชม.

จากการตรวจสอบภายในห้องนอน พบโทรศัพท์มือถือ 1 เครื่อง แท็บเล็ต 1 เครื่อง วางอยู่บนที่นอน บนโต๊ะข้างเตียงพบขวดน้ำดื่ม ที่หน้าโต๊ะเครื่องแป้ง พบชุดมีดทำครัว 1 ชุด อาหารแห้ง ขนม น้ำหอม มีดโกนหนวด และมีกระเป๋าเดินทางใบใหญ่ 1 ใบ มีกองเสื้อผ้าอยู่ด้านบน ส่วนถังขยะพบกระป๋องเบียร์ที่เกิดดื่มแล้วอีกหลายกระป๋อง

นางกานต์รวี อายุ 50 ปี พนักงานต้อนรับ เล่าว่า ผู้ตายมาขอเช่าห้องพัก 1 เดือน ตั้งแต่วันที่ 20 พ.ย. ที่ผ่านมา ต่อมาวันที่ 22 พ.ย. ตนเอาขนมมาให้ผู้ตายที่ห้อง ผู้ตายบอกว่าเตาแก๊สในห้องเสียใช้งานไม่ได้ ตนจึงบอกไปว่าจะเอาเตาไฟฟ้ามาให้ใช้ และได้เอามาวางไว้ที่หน้าห้องเมื่อวานนี้

จนมาช่วงเย็นวันนี้ เพื่อนผู้ตายที่รู้จักกับตน ได้ไลน์มาถามว่าติดต่อผู้ตายไม่ได้ 1 วันแล้ว อยากให้ช่วยไปดูหน่อยว่าอยู่ในห้องหรือไม่ ตนติดงานอยู่ จึงให้แม่บ้านไปเรียกและเอากุญแจขึ้นไปไขประตูดู ไม่นานแม่บ้านก็มาบอกว่ามีคนตายอยู่ในห้อง ตนจึงโทรแจ้งเจ้าหน้าที่มาตรวจสอบ

เบื้องต้นตำรวจสันนิษฐานว่า ผู้ตายอาจมีอาการท้องเสียรุนแรงหรืออาหารเป็นพิษ ประกอบกับมีโรคประจำตัว อาจถ่ายหนักจนเกิดอาการช็อก ซึ่งผู้ตายพักอยู่คนเดียว ก่อนมอบร่างให้อาสากู้ภัยฯ นำไปเก็บรักษาไว้ที่ รพ.ศูนย์อุดรธานี เพื่อรอการผ่าชันสูตรหาสาเหตุการตายอย่างละเอียดอีกครั้ง