---
layout: post
code: "ART2411260646ZH71MD"
origin_url: "https://www.khaosod.co.th/lifestyle/news_9520180"
image: "https://github.com/user-attachments/assets/d5f54570-896a-48ce-bfee-5c4165d70251"
title: "เพื่อนตัวเล็ก - สัมผัสแสงสุดท้ายพัทลุง  ชมควายทะเลเกาะหมาก"
description: "เกาะหมาก เกาะหนึ่งในทะเลสาบสงขลาตอนกลาง พื้นที่อำเภอปากพะยูน จังหวัดพัทลุง มีทรัพยากรธรรมชาติอุดมสมบูรณ์ มีความหลากหลายทางชีวภาพ อีกทั้งมีความสำคัญ"
category: "LIFESTYLE"
language: "th"
date: 2024-11-26T14:18:07.143Z
---

# เพื่อนตัวเล็ก - สัมผัสแสงสุดท้ายพัทลุง  ชมควายทะเลเกาะหมาก

[![เพื่อนตัวเล็ก - สัมผัสแสงสุดท้ายพัทลุง  ชมควายทะเลเกาะหมาก](https://www.khaosod.co.th/wpapp/uploads/2024/11/pok-19.jpg "เพื่อนตัวเล็ก - สัมผัสแสงสุดท้ายพัทลุง  ชมควายทะเลเกาะหมาก")](https://www.khaosod.co.th/wpapp/uploads/2024/11/pok-19.jpg)

เกาะหมาก เกาะหนึ่งในทะเลสาบสงขลาตอนกลาง พื้นที่อำเภอปากพะยูน จังหวัดพัทลุง มีทรัพยากรธรรมชาติอุดมสมบูรณ์ มีความหลากหลายทางชีวภาพ อีกทั้งมีความสำคัญทางประวัติศาสตร์ในอดีต คนที่นี่มีวิถีชีวิตผูกพันกับลุ่มน้ำทะเลสาบสงขลา เป็นเสมือนแหล่งอาหารและแหล่งประกอบอาชีพ

**เกาะหมากเป็นพื้นที่พิเศษ ล้อมรอบด้วยทะเลสาบสงขลา เป็นทะเลสาบตอนกลาง ตอนบนติดทะเลน้อย จังหวัดพัทลุง ตอนใต้ติดตำบลปากรอ อำเภอสิงหนคร จังหวัดสงขลา ด้วยความหลากหลายจึงมีจุดเด่นสำหรับการท่องเที่ยวในเชิงวิถีท้องถิ่น**

![เพื่อนตัวเล็ก](https://www.khaosod.co.th/wpapp/uploads/2024/11/1-62-696x392.jpg)

ด้วยพื้นที่ราบริมเกาะที่มีน้ำขังเกือบทั้งปี หน้าแล้งเมื่อน้ำทะเลลดลงจะมีทุ่งหญ้าเขียวขจีเป็นทุ่งกว้าง ทำให้มีการเลี้ยงควายปล่อยทุ่งอันเป็นเอกลักษณ์ของท้องถิ่นให้นักท่องเที่ยวที่มาเยือนได้ชมตรงเส้นทางไปบ้านเกาะโกบในพื้นที่เกาะหมากซึ่งเป็นหมู่บ้านท้ายสุดของเกาะ ดูควายเล็มหญ้ากลางทุ่งยามเย็นบนเกาะ ก่อนไปชมแสงสุดท้ายของวันที่ทอแสงสวยงามระยิบระยับสีเหลืองทองกับท้องน้ำในวันฟ้าใส

![เพื่อนตัวเล็ก](https://www.khaosod.co.th/wpapp/uploads/2024/11/2-43-696x392.jpg)

_จุดดูแสงสุดท้ายบนเกาะหมากเป็นจุดที่มองจากฝั่งตะวันออกของทะเลสาบไปยังทิศตะวันตก ตรงลานชมดาว ลานยอ เอกลักษณ์ของที่นี่คือยอยักษ์ เครื่องมือประมงพื้นบ้านตั้งอยู่ริมทะเลสาบสงขลา นักท่องเที่ยวที่มาเยือนเกาะหมากสามารถเข้าไปเช็กอินถ่ายรูป หรือจะพายเรือคยัก เล่นชิงช้ากลางทะเลสาบก็สนุกสนาน_

![เพื่อนตัวเล็ก](https://www.khaosod.co.th/wpapp/uploads/2024/11/3-34-696x392.jpg)

มาที่นี่แล้วสิ่งที่พลาดไม่ได้คือการรับประทานอาหารพื้นบ้านและอาหารทะเล กุ้งสามน้ำแสนอร่อย เนื้อหวานฉ่ำแบบสดๆ ท่ามกลางบรรยากาศที่ได้สัมผัสใกล้ชิดติดทะเลสาบสงขลา

นอกจากกุ้งสามน้ำแล้วยังมีแกงผัดเผ็ดปลามิหลัง หรือปลาดุกทะเล รสชาติจัดจ้าน อาหารแบบพัทลุง พร้อมรับลมชมแสงสุดท้ายของพระอาทิตย์ยามเย็นที่ลานยอ ตกดึกชมทะเลดาวเต็มฟ้าสุดแสนโรแมนติก

**สำหรับสายแคมปิ้ง เปิดบริการกางเต็นท์นอนริมทะเลสาบสงขลา สนใจติดต่อสอบถามโทร.06-1491-9362 คิมหันต์ สุวรรณเรืองศรี**

**ไสว รุยันต์**