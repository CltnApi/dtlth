---
layout: post
code: "ART2411210717LYD8DP"
origin_url: "https://www.khaosod.co.th/sports/news_9515278"
image: "https://github.com/user-attachments/assets/c9b36c09-2826-488d-87ca-4a31ca70679e"
title: "แหลม ศรีสะเกษ เห็น ไทสัน ชกแล้วไฟลุกโชน หวังได้โอกาสทวงแชมป์โลกอีกรอบ"
description: "\"เจ้าแหลม\" ศรีสะเกษ นครหลวงโปรโมชั่น อดีตแชมป์โลก 2 สมัย วัย 38 ปี ย้ำยังมีไฟเต็มเปี่ยม พร้อมล่าบัลลังก์อีกครั้ง โดยได้แรงบันดาลใจจากไมค์ ไทสัน ที่ขึ้นชก"
category: "SPORTS"
language: "th"
date: 2024-11-21T07:26:59.550Z
---

# แหลม ศรีสะเกษ เห็น ไทสัน ชกแล้วไฟลุกโชน หวังได้โอกาสทวงแชมป์โลกอีกรอบ

[![แหลม ศรีสะเกษ เห็น ไทสัน ชกแล้วไฟลุกโชน หวังได้โอกาสทวงแชมป์โลกอีกรอบ](https://www.khaosod.co.th/wpapp/uploads/2024/11/172816-1.jpg "แหลม ศรีสะเกษ เห็น ไทสัน ชกแล้วไฟลุกโชน หวังได้โอกาสทวงแชมป์โลกอีกรอบ")](https://www.khaosod.co.th/wpapp/uploads/2024/11/172816-1.jpg)

**“แหลม” ศรีสะเกษ นครหลวงโปรโมชั่น อดีตแชมป์โลก 2 สมัย วัย 38 ปี ย้ำยังมีไฟเต็มเปี่ยม พร้อมล่าบัลลังก์อีกครั้ง โดยได้แรงบันดาลใจจากไมค์ ไทสัน ที่ขึ้นชกล่าสุดในวัย 58 ปี แต่ฟอร์มยังแจ๋วอยู่**

“เจ้าแหลม”ศรีสะเกษ นครหลวงโปรโมชั่น อดีตแชมป์โลก 2 สมัยขวัญใจชายไทย ยังคงซ้อมมวยอยู่ที่ค่ายนครหลวงโปรโมชั่น จังหวัดนนทบุรี โดยมีโปรแกรมขึ้นชก ในวันที่ 29 พฤศจิกายนนี้ ที่โรงแรมเดอะบาซ่ารัชดาภิเษก ร่วมรายการ NKLBoxing กับ “กวงเฮง หลวน” นักชกจีนคู่ปรับเก่า ที่เคยชกกันมาแล้ว เมื่อเดือนกุมภาพันธ์ ที่ผ่านมา ซึ่งทางแฟนมวยเรียกร้องอยากให้ชกกันอีก

“ผมยังมีไฟอยากขึ้นชกอยู่ ยังไม่คิดแขวนนวมแต่อย่างใดครับ แม้อายุจะ 38 ปีแล้ว แต่ผมได้ดู การชกของไมค์ ไทสัน นักชกผู้เป็นตำนาน เมื่อวันที่ 17 พ.ย.ที่ผ่านมา รู้สึกมีแรงบันดาลใจ เขาอายุตั้ง 58 ปีแล้ว ร่างกายยังดีชกได้ 8 ยก สบายๆสู้กับ เจค พอล มวยรุ่นน้องได้ดี ผมอ่อนกว่าเขาตั้ง 20 ปี ยังมีเวลาอีกเยอะ ร่างกายก็ยัง ไหวอยู่ ยังไงก็ขอชิงแชมป์โลกอีกสักครั้ง อยากพิสูจน์ตัวเองครับ ซ้อมทำร่างกายมา 2 เดือนแล้ว จนร่างกายพร้อม เสี่ยฮุยถึงให้ผมชก ผมยังคงมีไฟอยู่เสมอ รอดูแล้วกัน”

ด้าน “เสี่ยฮุย” นายสุรชาติ พิสิฐวุฒินันท์ โปรโมเตอร์และเจ้าของค่ายนครหลวงโปรโมชั่น เปิดเผยว่า ได้ติดตามดูการซ้อมของศรีสะเกษมาตลอด ร่างกายยังถือว่า โอเคอยู่ การทำน้ำหนักก็ไม่มีปัญหา พร้อมสนับสนุนให้ชิงแชมป์โลกอีก แต่ขอดูฟอร์มไฟต์นี้ก่อน หากผ่านจอมทรหดจีนได้สวยๆปีหน้ามีโอกาสได้ชิงแชมป์โลกแน่นอน

“มีแฟนมวย สอบถามกันมาเยอะมาก ในเพจ NKL นครหลวง ว่าเมื่อไหร่ ศรีสะเกษ จะขึ้นชกอีก แล้วก็อยากให้ศรีสะเกษ ล้างตากับกวงเฮงหลวนอีกครั้ง เพราะไฟต์ที่แล้วชกกันได้สนุกมากต่างฝ่ายต่างแลกหมัดกัน สนุกมากผมก็ตอบสนองให้แฟนๆ ผมเชื่อว่า มวยคู่ศรีสะเกษ-กวงเฮงหลวนน่าจะสนุกกว่าภาคแรก จะได้สางความคาใจ และพิสูจน์ไปเลยว่าศรีสะเกษยังไหวไหม กับการไต่อันดับโลกอีกสักครั้ง อายุไม่มีปัญหาครับ หากร่างกายยังดี หมัดยังหนัก” เสี่ยฮุยทิ้งท้าย