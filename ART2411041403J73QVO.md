---
layout: post
code: "ART2411041403J73QVO"
origin_url: "https://www.khaosod.co.th/special-stories/news_9490182"
image: "https://github.com/user-attachments/assets/75ad9470-a1c0-4174-add6-a2d3d9a1dc10"
title: "ส่อวุ่น! รถเปื้อนยางมะตอย ค่าล้าง 3 พัน แต่เยียวยาแค่ 800 จ่อเอาผิดเทศบาล-ผู้รับเหมา"
description: "ส่อวุ่น! รถเปื้อนยางมะตอย หลังเทศบาลทำถนนไม่แจ้ง ไม่มีป้ายเตือน เจอค่าล้าง 3 พัน แต่เยียวยาแค่ 800 จ่อเอาผิดเทศบาล-ผู้รับเหมา"
category: "SPECIAL_STORIES"
language: "th"
date: 2024-11-04T14:09:00.133Z
---

# ส่อวุ่น! รถเปื้อนยางมะตอย ค่าล้าง 3 พัน แต่เยียวยาแค่ 800 จ่อเอาผิดเทศบาล-ผู้รับเหมา

[![ส่อวุ่น! รถเปื้อนยางมะตอย ค่าล้าง 3 พัน แต่เยียวยาแค่ 800 จ่อเอาผิดเทศบาล-ผู้รับเหมา](https://www.khaosod.co.th/wpapp/uploads/2024/11/trang.jpg "ส่อวุ่น! รถเปื้อนยางมะตอย ค่าล้าง 3 พัน แต่เยียวยาแค่ 800 จ่อเอาผิดเทศบาล-ผู้รับเหมา")](https://www.khaosod.co.th/wpapp/uploads/2024/11/trang.jpg)

**ส่อวุ่น! รถเปื้อนยางมะตอย หลังเทศบาลทำถนนไม่แจ้ง ไม่มีป้ายเตือน เจอค่าล้าง 3 พัน แต่เยียวยาแค่ 800 จ่อเอาผิดเทศบาล-ผู้รับเหมา**

จากกรณีวันที่ 12 ต.ค. ที่ผ่านมา เทศบาลนครตรัง จัดทำโครงการปรับปรุงผิวจราจรแอสฟัลติกคอนกรีต ถนนสายขนานทางรถไฟ (ใต้) โดยมี บริษัท สยามภัณฑ์ศิลา จำกัด เป็นผู้รับจ้าง ในงบประมาณ 6,030,000 บาท และผู้รับจ้างได้ทำการลาดยางมะตอยเต็มพื้นถนนตลอดสาย

อย่างไรก็ตาม การปรับปรุงผิวถนนไม่ได้มีการปิดทางสัญจร ไม่มีป้ายแจ้งห้ามใช้เส้นทาง ป้ายสัญญาณเตือนใด ๆ ทำให้ประชาชนผู้ใช้รถใช้ถนนไม่ทราบว่ามีการลาดยางมะตอย จึงขับรถเข้าเส้นทางดังกล่าว ทำให้ยางมะตอยติดล้อยางทั้งรถยนต์ และรถจักรยานยนต์ กระเด็นขึ้นมาติดใต้ท้องรถ ใต้ซุ้มล้อ พื้นผิวสีตัวรถ จนมีรถได้รับความเสียหายเกือบ 200 คัน

ต่อมา วันที่ 28 ต.ค. เทศบาลได้เรียกผู้เสียหายประเภทรถจักรยานยนต์ มารับค่าเยียวยาคันละ 400 บาท อย่างไรก็ตามได้สร้างความไม่พอใจแก่ผู้เสียหาย เนื่องจากเสียเงินค่าล้างไปคันละ 500 บาท

ล่าสุดวันนี้ (4 พ.ย.) ได้เรียกผู้เสียหายประเภทรถยนต์นั่งส่วนบุคคลขนาดเล็ก มารับเงินเยียวยาที่อาคารอเนกประสงค์เทศบาลนครตรัง โดยเจ้าหน้าที่แจ้งเงื่อนไขการรับเงินค่าเยียวยารถกับผู้เสียหาย รถยนต์ขนาดเล็ก ไม่เกิน 1,200 ซีซี รับ 800 บาทต่อคัน

ทำให้ผู้เสียหายหลายคนไม่พอใจ เนื่องจากจ่ายค่าล้างรถไปไม่ต่ำกว่าคันละ 1,500-3,000 บาท ผู้เสียหายส่วนใหญ่ปฏิเสธรับเงิน มองว่าไม่สมเหตุสมผล ไม่ได้เยียวยาตามความเสียหายที่เกิดขึ้นจริง ไม่มีการแจ้งรายละเอียดเงื่อนไขล่วงหน้า เหมือนเป็นการมัดมือชก กลุ่มผู้เสียหายจึงตั้งไลน์กลุ่มหารือ และอาจแจ้งความเอาผิดทั้งเอกชนและเทศบาลผู้ว่าจ้าง ที่มีส่วนควบคุมงานตามอำนาจหน้าที่ในคดีอาญา ประมาทเลินเล่อทำให้เสียทรัพย์

นางสุมาลี อายุ 64 ปี ผู้เสียหาย กล่าวว่า รถตนค่าล้าง 2,500 บาท ใช้เวลาล้างข้ามวัน ต้องถอดล้อทั้ง 4 ล้อออกมาล้าง วันนี้เขาจะจ่ายเงินเยียวยาเพียง 800 บาท ตนว่าไม่สมเหตุสมผล จึงขอปฏิเสธรับเงินดังกล่าว

ผู้สื่อข่าวรายงานเพิ่มเติมว่า วันนี้มีผู้เสียหายประสงค์รับเงินเยียวยา 800 บาท แค่ประมาณ 10 คนเท่านั้น จากการสอบถามทราบว่า ที่ยอมรับเงินเยียวยาจำนวนดังกล่าว เพราะไม่อยากเสียเวลาเดินทางไปมาหลายครั้ง เพราะมาจาก อ.ทุ่งสง จ.นครศรีธรรมราช