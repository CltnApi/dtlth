---
layout: post
code: "ART2411160407ODWDOC"
origin_url: "https://www.khaosod.co.th/entertainment/news_9508068"
image: "https://github.com/user-attachments/assets/a1941cda-f4c6-4903-9843-51a538ce2aa8"
title: "จ๊อบ ธัชพล ดีใจคนชอบ ‘นางนาคพระโขนง’ เจอเหตุการณ์แปลก ถึงขั้นต้องยกกอง"
description: "สมการรอคอย! จ๊อบ ธัชพล ดีใจ ‘นางนาคพระโขนง’ คนชื่นชอบ หลังรอออนแอร์นาน 2 ปี - เจอเหตุการณ์สุดแปลก ถึงขั้นต้องยกเลิกกองถ่าย"
category: "ENTERTAINMENT"
language: "th"
date: 2024-11-16T06:00:29.513Z
---

# จ๊อบ ธัชพล ดีใจคนชอบ ‘นางนาคพระโขนง’ เจอเหตุการณ์แปลก ถึงขั้นต้องยกกอง

[![จ๊อบ ธัชพล ดีใจคนชอบ ‘นางนาคพระโขนง’ เจอเหตุการณ์แปลก ถึงขั้นต้องยกกอง](https://www.khaosod.co.th/wpapp/uploads/2024/11/job_161167-1.jpg "จ๊อบ ธัชพล ดีใจคนชอบ ‘นางนาคพระโขนง’ เจอเหตุการณ์แปลก ถึงขั้นต้องยกกอง")](https://www.khaosod.co.th/wpapp/uploads/2024/11/job_161167-1.jpg)

**สมการรอคอย! จ๊อบ ธัชพล ดีใจ ‘นางนาคพระโขนง’ คนชื่นชอบ หลังรอออนแอร์นาน 2 ปี – เจอเหตุการณ์สุดแปลก ถึงขั้นต้องยกเลิกกองถ่าย**

เป็นผลงานละครอีกเรื่องที่กำลังมาแรงมาก สำหรับ **“นางนาคพระโขนง”** ตำนานผีไทยที่โด่งดังที่สุดในหน้าประวัติศาสตร์ โดยมี **“จ๊อบ ธัชพล”** และ **“ยิหวา ปรียากานต์”** เป็นนักแสดงนำ โดยเวอร์ชั่นนี้มีการปรับบทใหม่ ไม่ให้เหมือนเวอร์ชั่นเดิม ซึ่งเหลือเพียง 5 ตอนสุดท้ายก็จะถึงตอบจบ

![จ๊อบ ธัชพล ดีใจคนชอบ ‘นางนาคพระโขนง’ เจอเหตุการณ์แปลก ถึงขั้นต้องยกกอง](https://www.khaosod.co.th/wpapp/uploads/2024/11/job_161167-4.jpg)

ล่าสุดวันที่ 15 พ.ย.67 **จ๊อบ ธัชพล** มาร่วมงาน **“Loy Krathong : Illumination the Future by กระทรวง อว.-จุฬาฯ”** ณ ลาน Block I สยามสแควร์ หลังจบงานได้ให้สัมภาษณ์กับสื่อมวลถึงความรู้สึกถึงละครเรื่อง **“นางนาคพระโขนง”** ที่กระแสและเรตติ้งดีมาก พร้อมเล่าเหตุการณ์สุดแปลกชวนขนลุก จนต้องยกเลิกกองถ่ายโดย **จ๊อบ ธัชพล** เผยไว้ว่า

**เป็นไงบ้างกับผลงานละครเรื่องนี้?**  
“ดีใจครับ เรารอละครเรื่องนี้ที่จะให้ออนแอร์นานมาก ทั้งช่วงระยะเวลาการถ่ายทำ ช่วงรอออนแอร์ มีเลื่อนฉายไปครั้งหนึ่ง ตอนนี้ได้ออนแอร์ เลยรู้สึกสมกับการรอที่ท่าน้ำ (หัวเราะ) สมกับการรอจริงๆ รอมาสองปีครับ”

**พอกระแสมา เรตติ้งมา เป็นที่น่าพอใจไหม?**  
“ดีใจครับ ผมได้คุยกับเพื่อนๆ ทุกคนรักตัวละครเรื่องนี้ เต็มที่กับการทำงานมาก เราได้มาดูพร้อมกันเพราะว่าถ่ายไปนานแล้ว ทุกคนลืมไปหมดแล้ว พอได้ดูสดพร้อมกันก็เหมือนเราได้ดูใหม่ด้วยกัน (หัวเราะ)”

ADVERTISEMENT

**ก่อนหน้าก็ไปดูดวงไปบนกันไว้ด้วย?**  
“มียิหวาไปบนไว้ ใกล้ที่จะต้องไปแก้แล้ว เพราะเกือบถึงที่ยิหวาบนไว้แล้ว (บนไว้ที่เท่าไร?) เรทติ้ง 5 ครับ ซึ่งอาทิตย์หน้าเป็น 5 ตอนสุดท้ายแล้ว เป็นช่วงเดือดเลย จะขมวดปมทุกอย่างให้จบภายในอาทิตย์หน้า”

![จ๊อบ ธัชพล ดีใจคนชอบ ‘นางนาคพระโขนง’ เจอเหตุการณ์แปลก ถึงขั้นต้องยกกอง](https://www.khaosod.co.th/wpapp/uploads/2024/11/job_161167-6.jpg)

**เวอร์ชั่นนี้ผู้จัดตีความใหม่หมดเลย?**  
“ผมรู้สึกว่าก็เป็นข้อดีนะ การที่ขยายเส้นเรื่องให้ไทม์ไลน์มันยาว ได้เห็นการเดินทางตัวพี่มากจริงๆ มันอินกว่าเดิม สำหรับผมที่เป็นนักแสดงนะ เราไม่รู้พาร์ตก่อนตาย แต่พอเห็นเขาเดินทางไปด้วยกันจนกระทั่งตาย แล้วมารู้ความจริงสุดท้ายต้องจากกันมันทัชเราในฐานะนักแสดง ผมว่าคนก็จะรู้สึกเช่นกัน”

**รู้สึกยังไงบ้างแม้เป็นละครก่อนข่าว แต่เทคนิคเทียบเท่าละครหลังข่าว?**  
“อันนี้ต้องให้ **“มายด์แอดเวิร์ค”** จริงๆ ครับ เขาเต็มที่กับทุกฉากจริงๆ พร็อปที่ใช้ในฉาก ตั้งแต่ฉากเปิดตอนแรกคิดว่าเป็นฉากแคบๆ แต่วันนั้นไปถึงกอง เห็นเขาขุดคันนารอไว้แล้ว มีการจุดไฟ จุดระเบิด เซ็ตรอ รู้สึกว่าเขาตั้งใจมากๆ แล้วช่วยเราในฐานะนักแสดงอินกับฉากนั้น เชื่อว่าเราอยู่ในสงครามจริงๆ ต้องให้เครดิตเขาที่ลงทุนและตั้งใจครับ เป็นทีมเดียวกับธี่หยด จริงๆ นางนาคถ่ายก่อนธี่หยดอีกนะครับ รักกองนี้มากๆ เขาน่ารักจริงๆ”

![จ๊อบ ธัชพล ดีใจคนชอบ ‘นางนาคพระโขนง’ เจอเหตุการณ์แปลก ถึงขั้นต้องยกกอง](https://www.khaosod.co.th/wpapp/uploads/2024/11/job_161167-8.jpg)

**เป็นอีกเวอร์ชั่นหนึ่งอยากบอกอะไรพี่มากบ้าง?**  
“ดีใจครับ ตอนแรกก็กดดัน เล่นเป็นตัวละครที่ถูกถ่ายทอดหลายครั้งแล้ว เราก็ไม่รู้ว่าคนติดภาพยังไง หรือคนอาจจะไม่ชอบที่เราตีความบทแบบนี้ **(กลัวคนเบื่อไหม?)** กังวลมากครับ ตอนแรกเราเห็นแค่ชื่อ เราต้องเล่นเองจะทำยังไงให้มันแตกต่าง แต่พอได้จริงๆ เป็นการเดินทางที่ค่อนข้างยาว ไทม์ไลน์ค่อนข้างยาว รู้สึกดีใจครับที่ได้เล่นในฐานนักแสดง เราก็ได้เรียนรู้ไปกับเรื่องราวนี้”

**ยังเขินอยู่ไหมคนโฟกัสซิกแพ็ก?**  
“(หัวเราะ) ผมไม่มีซิกแพ็กครับพี่ ตามคาแร็กเตอร์ไง เป็นที่มากที่เป็นชาวบ้านจริงๆ ไม่สามารถไปสู้รบตบมือกับใครได้ แค่มีวิชานึงนิดๆ หน่อยๆ **(ในแก๊งเราดูมีซิกแพ็กนะ?)** ใช่ๆ อย่าง แก็ป จักรินทร์ คาแร็กเตอร์ทึ่ม แต่กล้ามใหญ่กว่าเพื่อน ถ้ามันเอาจริงขึ้นมาก็ไม่มีใครสู้ได้ ผมว่าเป็นคาแร็กเตอร์ที่กลมกล่อมดีนะ แก๊งนี้น่ารักอ่ะ คนดูหลายคนก็น่าจะชื่นชอบแก๊งนี้ เป็นเพื่อนที่ทุกคนควรมีไว้ในชีวิต ต่อให้เฮฮากัน บ้าบ้าบอบอ แต่เวลามีปัญหาพร้อมช่วยเหลือเสมอ”

![จ๊อบ ธัชพล ดีใจคนชอบ ‘นางนาคพระโขนง’ เจอเหตุการณ์แปลก ถึงขั้นต้องยกกอง](https://www.khaosod.co.th/wpapp/uploads/2024/11/job_161167-7.jpg)

**เราไม่ปั้นซิกแพ็กบ้างเหรอ?**  
“ผมเป็นสายกีฬา ไปฟิตเนส แล้วไปวิ่ง 2 ทีก็แห้งแล้ว คือผมเป็นคนที่ถ้าทำอะไรแล้วมันไม่ได้ก็ทำใจว่ามันไม่ได้ (หัวเราะ)​ เราไม่ต้องไปพยายาม ไม่ใช่ไม่อยากเข้าฟิตเนสนะครับ ผมก็เล่นนะ แต่ด้วยความที่เราคาดิโอเยอะ ก็เลยแห้งๆ หน่อย เดี๋ยวไว้จะไปนอนทับตะแกงให้มันเป็นรอยแล้วกันครับ (หัวเราะ)”

**ละครใกล้จะจบแล้วมีการไปบอกกว่าพี่มากยังไงบ้างมั้ย?**  
“จริงๆ ตั้งใจว่าพอละครจบจริงๆ จะไปบอก แต่ที่ผ่านมาจะไปขอบคุณมากกว่า ทุกครั้งที่ไปไหว้ย่านาคที่ศาล เป็นการตั้งจิตขอบคุณมากกว่าที่ทำให้เราได้เล่นเรื่องนี้ และทำให้การถ่ายทำที่ผ่านมามันราบรื่น และไม่มีปัญหาเลย และทุกๆ อย่างที่เขามาเตือนก็เหมือนเป็นการช่วยเรา ก็เลยจะเป็นการขอบคุณมากกว่า”

![จ๊อบ ธัชพล ดีใจคนชอบ ‘นางนาคพระโขนง’ เจอเหตุการณ์แปลก ถึงขั้นต้องยกกอง](https://www.khaosod.co.th/wpapp/uploads/2024/11/job_161167-5.jpg)

**เจออะไรแปลกๆ มั้ย?**  
“ก็ใช้วิจารณญาณแล้วกัน แต่มีฉากนึงที่ผมต้องเป่าขลุ่ย แล้วผมเป่าไม่เป็น แต่เพลงที่เขาให้มาซ้อมก็เป็นโน้ตง่ายๆ แหละ ตอนที่ยังเป่าไม่ถูก ฝนก็ไม่ได้ตก ลมก็นิ่ง **แต่พอผมเป่าถูก พายุเข้าเลย กองไฟที่เซ็ตไว้กระจายหมดเลย พี่โปรดิวเซอร์ก็วอร์บอกว่ายกกอง ถ่ายไม่ได้ จนมารู้อีกวันนึงว่าเพลงที่ใช้ในฉากมันผิดยุค คนละรัชกาลกัน ก็เลยเปลี่ยนเพลง** ผมก็เลยรู้สึกว่าเป็นการที่เขามาเตือนมากกว่า”

**ฝาก 5 ตอนสุดท้าย?**  
“ก็ฝากทุกคนด้วยนะครับ ใครที่ยังไม่ได้ดูก็สามารถดูย้อนหลังได้ที่ 3plus และ netflix นะครับ ตามมาให้ทัน เพราะอาทิตย์หน้าเป็นอาทิตย์สุดท้ายแล้ว ส่วนใครที่ดูสดผมขอบคุณมากเลย โค้งสุดท้ายแล้วก็อยากให้ติดตามกันต่อนะครับว่าพี่มากและนางนาคจะผ่านอุปสรรคต่างๆ ไปได้ยังไง ก็อยากให้ติดตามกันครับ”