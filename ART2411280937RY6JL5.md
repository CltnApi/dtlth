---
layout: post
code: "ART2411280937RY6JL5"
origin_url: "https://www.khaosod.co.th/special-stories/news_9525732"
image: "https://github.com/user-attachments/assets/c7ddb64e-f034-41fd-b735-e6c07ef0c4b4"
title: "ชาวบ้านผ่าท้อง งูเหลือมยักษ์ 7 เมตร สุดช็อกเจอศพชายวัย 30 ปี พี่เขยเปิดใจเห็นยังไม่กลับบ้าน"
description: "ชาวบ้านผ่าท้อง งูเหลือมยักษ์ 7 เมตร สุดช็อกเจอศพชายวัย 30 ปี พี่เขยเปิดใจเห็นยังไม่กลับบ้าน ออกตามหา จนมาพบงูตัวใหญ่ที่ท้องบวมผิดปกติ"
category: "SPECIAL_STORIES"
language: "th"
date: 2024-11-28T10:07:31.216Z
---

# ชาวบ้านผ่าท้อง งูเหลือมยักษ์ 7 เมตร สุดช็อกเจอศพชายวัย 30 ปี พี่เขยเปิดใจเห็นยังไม่กลับบ้าน

[![ชาวบ้านผ่าท้อง งูเหลือมยักษ์ 7 เมตร สุดช็อกเจอศพชายวัย 30 ปี พี่เขยเปิดใจเห็นยังไม่กลับบ้าน](https://www.khaosod.co.th/wpapp/uploads/2024/11/boa58-2.jpg "ชาวบ้านผ่าท้อง งูเหลือมยักษ์ 7 เมตร สุดช็อกเจอศพชายวัย 30 ปี พี่เขยเปิดใจเห็นยังไม่กลับบ้าน")](https://www.khaosod.co.th/wpapp/uploads/2024/11/boa58-2.jpg)

**ชาวบ้านผ่าท้อง งูเหลือมยักษ์ 7 เมตร สุดช็อกเจอศพชายวัย 30 ปี พี่เขยเปิดใจเห็นยังไม่กลับบ้าน ออกตามหา จนมาพบงูตัวใหญ่ที่ท้องบวมผิดปกติ**

เป็นเหตุการณ์สุดสยอง เมื่อสื่อต่างประเทศรายงานว่า เกิดเหตุ งูเหลือมยักษ์ ยาวขนาด 23 ฟุต หรือประมาณ 7 เมตร ถูกชำแหละ และเจอศพชายสภาพอยู่ภายในซากงู เหตุเกิดในเขตปกครอง ลูวู เหนือ จังหวัดสุลาเวสีใต้ ประเทศอินโดนีเซีย

โดยชายรายหนึ่งถูก งูเหลือมยักษ์ ความยาว 7 เมตร กลืนไปทั้งตัว ขณะเข้าสวนปาล์มไปเก็บน้ำหวาน เพื่อนำไปทำเป็นน้ำตาลทรายแดง

พี่เขยผู้ตาย เผยว่า รู้สึกเป็นห่วง เมื่อเห็นน้องชายยังไม่กลับบ้าน จึงออกตามหา จนมาพบงูตัวใหญ่ที่ท้องบวมผิดปกติ และรีบกลับไปแจ้งเตือนชาวบ้าน ก่อนหน้านี้ เราเคยล้อเล่นกันว่า อาจโดนงูเขมือบได้ในตอนกลางคืน และมันเป็นสัตว์อันตรายทุกคนรู้ดี

หลังเกิดเรื่องตำรวจเข้ามาตรวจสอบ และยืนยันว่า เสียชีวิตจากการถูกงูเหลือมกลืน และแจ้งข่าวไปยังภรรยาและลูกๆ ของเขาทั้ง 3 คน แล้วมอบร่างไปประกอบพิธีทางศาสนา

สำหรับอินโดนีเซีย หมู่เกาะขนาดใหญ่ในเอเชียตะวันออกเฉียงใต้ และเป็นแหล่งอาศัยของงูเหลือม จระเข้ใหญ่ที่สุดแห่งหนึ่งในโลก โดยพื้นที่ป่าอันกว้างใหญ่ นับว่าสมบูรณ์แบบสำหรับงูที่จะล่าเหยื่ออย่างไร้ข้อจำกัด โดยจำนวนการโจมตีมนุษย์เพิ่มขึ้นในช่วงไม่กี่ปีที่ผ่านมา เนื่องจากสวนปาล์มและยางพารามีมากขึ้น