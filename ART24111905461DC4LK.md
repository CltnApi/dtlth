---
layout: post
code: "ART24111905461DC4LK"
origin_url: "https://www.khaosod.co.th/breaking-news/news_9511896"
image: "https://github.com/user-attachments/assets/ef4ca120-3bb4-4a60-a0d5-665e529d6a81"
title: "ดีเอสไอ เตรียมเข้าเรือนจำ สอบแชร์ลูกโซ่ 11 บอสชาย ดิไอคอน"
description: "ดีเอสไอ เตรียมเข้าเรือนจำ เร่งสอบปากคำแชร์ลูกโซ่ 11 บอสชาย ดิไอคอน ได้รับคลิปเสียง เจ๊พัช กฤษอนงค์ อ้างจ่าย 10 ล้านพาดพิงกรมสอบสวนคดีพิเศษ"
category: "HOT_NEWS"
language: "th"
date: 2024-11-19T05:51:10.178Z
---

# ดีเอสไอ เตรียมเข้าเรือนจำ สอบแชร์ลูกโซ่ 11 บอสชาย ดิไอคอน

[![ดีเอสไอ เตรียมเข้าเรือนจำ สอบแชร์ลูกโซ่ 11 บอสชาย ดิไอคอน](https://www.khaosod.co.th/wpapp/uploads/2024/11/The-Icon-1.jpg "ดีเอสไอ เตรียมเข้าเรือนจำ สอบแชร์ลูกโซ่ 11 บอสชาย ดิไอคอน")](https://www.khaosod.co.th/wpapp/uploads/2024/11/The-Icon-1.jpg)

**ดีเอสไอ เตรียมเข้าเรือนจำ เร่งสอบปากคำแชร์ลูกโซ่ 11 บอสชาย ดิไอคอน ได้รับคลิปเสียง เจ๊พัช กฤษอนงค์ อ้างจ่าย 10 ล้านพาดพิงกรมสอบสวนคดีพิเศษ**

วันที่ 19 พ.ย.2567 พ.ต.ต.วรณัน ศรีล้ำ ผอ.กองคดีธุรกิจการเงินนอกระบบ กรมสอบสวนคดีพิเศษ (ดีเอสไอ) และในฐานะโฆษกดีเอสไอ เปิดเผยว่า เมื่อวันที่ 18 พ.ย.ที่ผ่านมา ทางผู้แทนของดีเอสไอ ได้เดินทางไปรับมอบหลักฐานคลิปเสียงสนทนาของ น.ส.กฤษอนงค์ สุวรรณวงศ์ หรือ เจ๊พัช ประธานอำนวยการศูนย์ประสานงานส่งเสริมเครือข่าย-ออนไลน์

ที่มีการสนทนากับชายรายหนึ่ง โดยมีการกล่าวอ้างถึงการจ่ายเงิน 10 ล้านบาทแก่ดีเอสไอเรียบร้อยแล้ว จากนั้นจะได้นำส่งคลิปเสียงเข้ากระบวนการตรวจพิสูจน์โดยผู้เชี่ยวชาญของสถาบันนิติวิทยาศาสตร์ กระทรวงยุติธรรม

และภายหลังจากได้ข้อมูลแล้วทราบว่า วันนี้ทางดีเอสไอจะมีการเข้าไปประสานกับทัณฑสถานหญิงกลาง เนื่องด้วยขณะนี้ผู้ต้องหาเพิ่งเข้าไปภายใน และอยู่ระหว่างเริ่มต้นการกักโรคโควิด-19 จำนวน 5 วัน หากพนักงานสอบสวนจะเข้าไปสอบสวนปากคำผู้ต้องหา ก็จะต้องประสานงานกับทัณฑสถานเพื่อขออนุญาตก่อน

หากราชทัณฑ์อนุญาต ดีเอสไอก็จะเข้าสอบปากคำวันนี้เลย และที่ต้องสอบสวน น.ส.กฤษอนงค์ ก่อนบอสพอล ก็เพราะว่าเจ้าตัวเป็นคนพูดประโยคดังกล่าว รวมทั้งพนักงานสอบสวนจะได้สอบประเด็นอื่น ๆ คู่ขนานไปด้วยให้เร็วที่สุด

ส่วนสิ่งที่จะใช้สอบปากคำ น.ส.กฤษอนงค์ ยกตัวอย่างข้อเท็จจริง ที่ไปพูดในคลิปเสียงสนทนา มีการกล่าวอ้างใด ๆ ต้องสอบสวนให้ปรากฏข้อเท็จจริง

พ.ต.ต.วรณัน กล่าวอีกว่า สำหรับการเตรียมเข้าไปสอบสวนปากคำเพิ่มเติมแก่บรรดา 11 บอสชายภายในเรือนจำพิเศษกรุงเทพฯ ในวันที่ 20-21 พ.ย.นี้ เนื่องจากครั้งที่ผ่านมา พนักงานสอบสวนได้เข้าไปแจ้งข้อกล่าวหาและสอบสวนปากคำ แต่ทางผู้ต้องหาผู้ชายไม่ได้มีการให้การใด ๆ โดยประสงค์ขอยื่นเป็นเอกสารชี้แจงแก้ข้อกล่าวหาภายใน 15 วัน และขอยื่นบัญชีรายชื่อพยานเพื่อพิสูจน์ความบริสุทธิ์ของตนเองแทนนั้น

แต่จนปัจจุบันนี้ก็ยังไม่มีผู้ต้องหารายใดส่งเอกสารหรือส่งประเด็นที่ต้องการให้ดีเอสไอไปพิสูจน์ มีเพียงบัญชีรายชื่อพยานของทนายวิฑูรย์ เก่งงาน ทนายความของบอสพอล ที่ได้มีการยื่นไว้ก่อนที่ดีเอสไอจะเข้าไปแจ้งข้อหา 18 บอส

โดยดีเอสไอได้ไปทำการสอบสวนพยานตามบัญชีดังกล่าวแล้ว พบว่าไม่มีใครอ้างพยานหลักฐาน ณ เวลานั้น ทำให้ในที่ประชุมเมื่อวันที่ 15 พ.ย. ของคณะพนักงานสอบสวนคดีพิเศษ มีมติร่วมกันว่าควรจะเข้าไปสอบสวนปากคำบรรดา 11 บอสชายอีกครั้ง เพื่อให้มีถ้อยคำให้การและพยานหลักฐานเข้าสู่สำนวนคดี

อย่างไรก็ตาม ผู้ต้องหามีเพียงการขอเอกสารเพื่อไปใช้ในการต่อสู้คดี เช่น คำร้องฝากขังตั้งแต่ผัดแรก เนื่องจากผู้ต้องหาบางรายมีการเปลี่ยนทนายความ ทั้งนี้ จะได้มีการสอบสวนปากคำบอสพอลในประเด็นที่เป็นคู่สายสนทนาในคลิปเสียงกับ น.ส.กฤษอนงค์ เรื่องการจ่ายเงิน 10 ล้านบาทอีกด้วย

ส่วนประเด็นที่ดีเอสไอจะสอบสวนปากคำบรรดา 11 บอสชายดิไอคอนฯ วันที่ 20-21 พ.ย. ก็ยังคงเป็นประเด็นเดิมจากการแจ้งข้อกล่าวหาคดีแชร์ลูกโซ่ หรือ พ.ร.ก.การกู้ยืมเงินที่เป็นการฉ้อโกงประชาชน พ.ศ. 2527 ยกตัวอย่าง ผู้ต้องหาจะมีการอ้างถึงพยานหลักฐานใดหรือไม่ จะแก้ต่างอย่างไรว่าธุรกิจบริษัท ดิไอคอนฯ ไม่ใช่แชร์ลูกโซ่ เพราะหลักการทำงานของดีเอสไอ ใช้หลักกฎหมายเคร่งครัดโดยการฟังความสองฝ่าย

พ.ต.ต.วรณัน กล่าวว่า ส่วนสาเหตุที่ดีเอสไอไม่ต้องสอบสวนปากคำเพิ่มเติมกับบรรดาบอสหญิงทั้ง 7 รายในทัณฑสถานหญิงกลางนั้น เนื่องจากทั้งหมดได้มีการให้ถ้อยคำหมดแล้ว แตกต่างจากฝั่ง 11 บอสชายที่ไม่ให้การใด

กรณีการยื่นคำร้องของพนักงานสอบสวนคดีพิเศษต่อศาลอาญา เพื่อขยายเวลาการฝากขัง 18 ผู้ต้องหาคดีบริษัท ดิไอคอนฯ เป็นผัดที่ 4 นั้น โดยในส่วนของ 17 บอสดิไอคอน ยกเว้นบอสพอล จะได้ดำเนินการในวันที่ 21 พ.ย. ส่วนวันที่ 22 พ.ย. จะได้ฝากขังบอสพอลต่อศาล เพราะบอสพอล เข้าเรือนจำพิเศษกรุงเทพฯ ช้ากว่าบอสอื่น ๆ 1 วัน ซึ่งได้มีการมอบหมายให้ ผอ.ส่วนคดีธุรกิจการเงินนอกระบบ 2 รับผิดชอบดำเนินการตามขั้นตอน

พ.ต.ต.วรณัน กล่าวอีกว่า ในวันที่ 20 พ.ย. พ.ต.ต.ยุทธนา แพรดำ รักษาราชการแทนอธิบดีดีเอสไอ พร้อมกับตนเอง จะเชิญทีมคณะทำงานไปหารือกับอธิบดีอัยการคดีพิเศษ เพื่อกำหนดแนวทางการบริหารคดี และประสานว่าดีเอสไอได้ดำเนินการไปอย่างไรแล้วบ้าง เพื่อจะได้มีข้อหารือว่าจะทำงานร่วมกันอย่างไรต่อไป

จะได้ทำให้การรับไม้ต่อในชั้นพิจารณาคดีของอัยการมีความรวดเร็ว ส่วนในวันที่ 20-21 พ.ย. ในการสอบสวนปากคำ 11 บอสชายภายในเรือนจำพิเศษกรุงเทพฯ จะมี ร.ต.อ.สุรวุฒิ รังไสย์ ผอ.กองคดีความผิดเกี่ยวกับการเสนอราคาต่อหน่วยงานของรัฐ และ พ.ต.ท.อนุรักษ์ โรจนนิรันดร์กิจ ผอ.กองคดีคุ้มครองผู้บริโภค เป็นผู้ประสานการปฏิบัติในรายละเอียด

นอกจากนี้ ผู้สื่อข่าวรายงานเพิ่มเติมว่า ดีเอสไอ โดยกองคดีธุรกิจการเงินนอกระบบ ได้มีหนังสือด่วนที่สุด ที่ ยธ 0812/3871 ลงวันที่ 18 พ.ย.67 ส่งถึงนายวิฑูรย์ของผู้ต้องหาที่ 1-19 เรื่อง ขอความร่วมมือร่วมฟังการสอบสวนปากคำผู้ต้องหา โดยใจความในหนังสือ ระบุว่า

“ตามที่กองคดีธุรกิจการเงินนอกระบบ กรมสอบสวนคดีพิเศษ ได้มีหนังสือด่วนที่สุด ที่ ยธ 0812/3844 ลงวันที่ 8 พ.ย.67 ขอความร่วมมือท่านประสานงานทนายความเข้ารับฟังการแจ้งข้อกล่าวหาเพิ่มเติมกับผู้ต้องหาในคดีพิเศษที่ 119/2567 กรณี มีผู้กล่าวหาบริษัท ดิไอคอน กรุ๊ป จำกัด กับพวก รวม 19 คน

ในความผิดฐานร่วมกันฉ้อโกงประชาชน และฐานร่วมกันโดยทุจริต หรือโดยหลอกลวง นำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน ณ เรือนจำพิเศษกรุงเทพมหานคร และทัณฑสถานหญิงกลาง เมื่อวันที่ 11 พ.ย.67 แล้วนั้น

เนื่องจากคณะพนักงานสอบสวนคดีพิเศษ มีความจำเป็นต้องสอบสวนปากคำผู้ต้องหาที่ถูกขังที่เรือนจำพิเศษกรุงเทพมหานคร ในวันพุธที่ 20 ถึงวันพฤหัสบดีที่ 21 พ.ย.67 เวลา 10.00 น. – 16.00 น. จำนวน 11 คน ประกอบด้วย

เพื่อให้การดำเนินการเป็นไปตามประมวลกฎหมายวิธีพิจารณาความอาญา มาตรา 134/1 และมาตรา 134/3 จึงเรียนมายังท่านเพื่อโปรดทราบ และเข้าร่วมฟังการสอบสวนปากคำผู้ต้องหาดังกล่าว

และขอความร่วมมือประสานงานทนายความของผู้ต้องหารายอื่นเพื่อเข้าร่วมฟังการสอบสวนตามวัน เวลา และสถานที่ดังกล่าว ทั้งนี้ มี ร.ต.อ.สุรวุฒิ รังไสย์ ผอ.กองคดีความผิดเกี่ยวกับการเสนอราคาต่อหน่วยงานของรัฐ เป็นผู้ประสานการปฏิบัติในรายละเอียด