---
layout: post
code: "ART24112505123BH6HY"
origin_url: "https://www.khaosod.co.th/lifestyle/news_9519120"
image: "https://github.com/user-attachments/assets/7a5e68d0-d71e-4538-a0c5-ddb240238c10"
title: "หลาก&หลาย - เอซุสผุด ROG Phone 9 Series ภาคต่อสุดยอด AI เกมมิ่งโฟน"
description: " เอซุส ผู้พัฒนาเทคโนโลยีด้านไอทีชื่อก้องโลกจากไต้หวัน ประกาศเปิดตัวภาคต่อสุดยอดสมาร์ตโฟนเพื่อคอเกมในตระกูล Republic Of Gamers (ROG) เป็น Asus ROG Phone 9"
category: "LIFESTYLE"
language: "th"
date: 2024-11-25T05:26:34.747Z
---

# หลาก&หลาย - เอซุสผุด ROG Phone 9 Series ภาคต่อสุดยอด AI เกมมิ่งโฟน

[![หลาก&หลาย - เอซุสผุด ROG Phone 9 Series ภาคต่อสุดยอด AI เกมมิ่งโฟน](https://www.khaosod.co.th/wpapp/uploads/2024/11/PLL-scaled.jpg "หลาก&หลาย - เอซุสผุด ROG Phone 9 Series ภาคต่อสุดยอด AI เกมมิ่งโฟน")](https://www.khaosod.co.th/wpapp/uploads/2024/11/PLL-scaled.jpg)

**เอซุส** ผู้พัฒนาเทคโนโลยีด้านไอทีชื่อก้องโลกจากไต้หวัน ประกาศเปิดตัวภาคต่อสุดยอดสมาร์ตโฟนเพื่อคอเกมในตระกูล **Republic Of Gamers (ROG)** เป็น **Asus ROG Phone 9 Series** มาพร้อมฟังก์ชัน **AniMe Vision display** ประสิทธิภาพเร็วแรง และลูกเล่น AI เกมมิ่งฟีเจอร์แบบจัดเต็ม

![หลาก&หลาย - เอซุสผุด ROG Phone 9 Series ภาคต่อสุดยอด AI เกมมิ่งโฟน](https://www.khaosod.co.th/wpapp/uploads/2024/11/l6.jpg)

**ไฮไลต์ของ ROG Phone 9 Series มีจอแสดงผล AniMe Vision ตรงด้านหลังมือถือที่ปรับแต่งลูกเล่นได้ โดยรุ่น Pro จะประกอบไปด้วยไฟ LED ขนาดเล็กที่ตั้งโปรแกรมได้ถึง 648 ดวง ซึ่งสามารถใช้เล่นเกมพิกเซลด้วย AniMe Play นำเสน่ห์ของเกมพิกเซลสุดคลาสสิคให้ผู้เล่นสามารถเล่นเกมตรงด้านหลังเครื่องมือถือได้**

_ขับเคลื่อนด้วยขุมพลัง AI Gaming : เพราะมีฟีเจอร์ AI พิเศษพัฒนาโดย ROG มอบประสบการณ์เล่นเกมที่ไม่มีใครเทียบ พร้อมประสิทธิภาพขั้นสูงด้วยชิพรุ่นใหม่ Snapdragon 8 Elite ที่มีระบบระบายความร้อน ROG GameCool 9 ช่วยปลดล็อกประสิทธิภาพการเล่นเกมขั้นสูงสุด_

ระบบระบายความร้อน GameCool 9

ประสบการณ์เล่นเกมบนสมาร์ตโฟนรุ่นนี้ยังออกแบบมาให้รู้สึกเหมือนได้เล่นเกมคอนโซลด้วยระบบการควบคุมแบบ Air Trigger Controls และอุปกรณ์เสริมจาก ROG รุ่นใหม่

ROG Phone 9 Series แบ่งเป็น 2 รุ่น ROG Phone 9 และ ROG Phone 9 Pro ทั้ง 2 รุ่นมีดีไซน์ภายนอกล้ำสมัย จอแสดงผล AniMe Vision mini-LED สุดล้ำตรงด้านหลังเครื่อง

**ทำให้โทรศัพท์มีรูปลักษณ์โดดเด่น และยังปรับแต่งจุดไฟ LED ได้ตามความต้องการเหมือนรุ่นที่ผ่านๆ มา**

ขุมพลังใหม่จากชิพ Qualcomm Snapdragon 8 Elite รวมกับระบบระบายความร้อน ROG GameCool 9 ขั้นสูง จะปลดล็อกประสิทธิภาพการเล่นเกมในระดับขั้นสูงสุดได้ตลอดเวลา

พร้อมสัมผัสการควบคุมแบบคอนโซล ภายใต้ปรัชญาการออกแบบของ ROG Phone ที่รุ่นใหม่นี้จะเพิ่มลูกเล่นการควบคุมด้วยระบบสัมผัส Air Trigger Controls แบบพิเศษและอุปกรณ์การเล่นเกมเสริมของ ROG มาให้ด้วย

Air Trigger

_ROG Phone 9 Series เอาใจคอเกมด้วยดีไซน์เพรียวบาง ให้ความรู้สึกล้ำสมัย ใช้วัสดุเคลือบผิวแบบด้าน เทคโนโลยีคริสตัลนาโน ให้ผิวสัมผัสนุ่มลื่นเหมือนผ้าไหม ไม่ติดรอยนิ้วมือง่าย_

ขณะที่จอแสดงผลเสริม AniMe Vision ด้านหลังเครื่อง เป็นคุณสมบัติเฉพาะของทั้งสองรุ่น แต่ใน ROG Phone 9 Pro จะมีไฟ LED ขนาดเล็กที่ตั้งโปรแกรมได้ 648 ดวง สำหรับเป็นลูกเล่นแอนิเมชั่นพิเศษ และไฟ LED ขนาดเล็กสีแดงเพิ่มเข้ามาใหม่ เพิ่มความโดดเด่นสวยงามมากขึ้นไปอีก

จอภาพ AniMe Vision ด้านหลัง มีสีแดงมาด้วย

ลูกเล่น AniMe Vision ที่จอด้านหลังเครื่องมาพร้อม AniMe Play เอกสิทธิ์เฉพาะของ ROG Phone 9 Pro นำเสน่ห์ของเกมพิกเซลสุดคลาสสิคให้ผู้เล่นสามารถเล่นเกมตรงด้านหลังเครื่องมือถือได้

**อาทิ เกมงู (Snake Venture) เกมตะลุยอวกาศ (Aero Invaders) เกมหลบสิ่งกีดขวาง (Speedy Runner) เป็นต้น ซึ่งสามารถเล่นได้อย่างง่ายดายผ่านการสัมผัสด้วยระบบ ROG Air Trigger**

ROG Phone 9 Series ขับเคลื่อนด้วยขุมพลังอัจฉริยะจากระบบปัญญาประดิษฐ์ (AI Gaming) ซึ่งเป็นคุณสมบัติการเล่นเกมขั้นสูง โดยใช้ AI เข้ามาช่วยบริหารจัดการ

เริ่มตั้งแต่ X Sense 3.0 ใช้ประโยชน์จากการจดจำภาพด้วย AI เพื่อช่วยในการเล่นเกม เช่น การตรวจจับเหตุการณ์สำคัญ การเก็บไอเท็มโดยอัตโนมัติ และในเวอร์ชั่น 3.0 ล่าสุดของ ROG ยังสามารถอัพสกิลตัวละครได้โดยอัตโนมัติ

แบต 5800 mAh

ถัดมา X Capture 2.0 ใช้การจดจำภาพ AI โดยอัตโนมัติเพื่อตรวจจับเหตุการณ์สำคัญ และบันทึกช่วงเวลาแห่งชัยชนะ การต่อสู้ของทีม รวมถึงเวลาผู้เล่นได้ตัวละครสำคัญ หรือนำขึ้นมาต่อสู้

**และ AI Grabber 2.0 ใช้ AI สำหรับการจดจำข้อความ ทำให้การค้นหาเป็นเรื่องง่าย และยังรองรับฟีเจอร์แปลภาษาอีกด้วย เพื่อให้การสื่อสารราบรื่นยิ่งขึ้น**

รวมถึง AI Noise Cancelation ระบบตัดเสียงรบกวนด้วย AI โดยตัวเครื่องจะเรียนรู้เพื่อระบุความถี่เสียงที่แตกต่างกัน ทำให้เกมเมอร์สามารถกำจัดเสียงที่ไม่ต้องการได้อย่างง่ายดาย เพิ่มการสื่อสารที่ชัดเจนระหว่างเล่นเกม

ชิพ Qualcomm Snapdragon 8 Elite สร้างด้วยสถาปัตยกรรมการผลิตระดับ 3 นาโนเมตร มีฟีเจอร์ Qualcomm Seamless ทำงานเข้ากับพีซีที่ขับเคลื่อนด้วย Snapdragon X Elite ได้อย่างไร้รอยต่อ

Qualcomm Snapdragon 8 Elite SoC

_โดยหน่วยประมวลผลแต่ละตัวไม่ว่าหน่วยประมวลผลกลางอย่าง Oryon CPU หน่วยประมวลผลกราฟิก Adreno GPU และหน่วยประมวลผลข่ายประสาท Hexagon NPU สำหรับ AI ต่างได้รับพัฒนามาเพื่อรองรับความต้องการของเกมเมอร์ เพื่อให้มั่นใจว่าแม้แต่เกมที่ตั้งค่ากราฟิกสูงสุดก็จะยังสามารถเล่นได้อย่างลื่นไหล ไม่มีอาการภาพกระตุกให้เห็น_

เอซุสให้ความสำคัญกับระบบระบายความร้อน เพราะชิพแรงแล้วระบบระบายความร้อนก็ต้องยอดเยี่ยมไม่แพ้กัน เพื่อปลดล็อกประสิทธิภาพได้อย่างเต็มพิกัด

โดย ROG GameCool 9 มาพร้อมกับการออกแบบทางด้านวิศวกรรมแบบ 360 ํ SoC Cooling System Gen 3 ใช้วัสดุระบายความร้อนประสิทธิภาพสูงหลากหลายชนิด

**ออกแบบด้วยโครงสร้างที่มุ่งเน้นไปยังชิพประมวลผลโดยเฉพาะ พร้อมอุปกรณ์เสริมอย่าง AeroActive Cooler X Pro รุ่นล่าสุดที่ติดตั้งด้วยการประกบเข้ากับตัวเครื่อง เพื่อให้มั่นใจได้ว่าความร้อนจะไม่เป็นอุปสรรคต่อประสบการณ์การเล่นเกมที่ได้รับ**

แน่นอนว่าประสบการณ์การเล่นเกมและการสตรีมวิดีโอที่ยอดเยี่ยม ต้องการระบบภาพและเสียงที่สมบูรณ์แบบ

E6 AMOLED 185Hz

ROG Phone 9 Series จึงมาพร้อมกับหน้าจอ E6 AMOLED ขนาด 6.78 นิ้ว รองรับอัตรารีเฟรชสูงสุดถึง 185 เฮิร์ตซ์ (Hz) พร้อมเทคโนโลยีปรับอัตรารีเฟรชอัตโนมัติเพื่อประหยัดพลังงาน และระบบเสียงทรงพลัง

อุปกรณ์เสริม AeroActive Cooler X Pro

**ยิ่งกว่านั้น หากใช้เคสแท้จาก ROG Phone 9 Series จะมีฟีเจอร์ Audio Redirect มอบเสียงที่พุ่งตรงเข้าหาผู้ใช้เพื่อความสมจริง พร้อมซัพวูฟเฟอร์ฝังใน AeroActive Cooler X Pro เพื่อความกระหึ่มของเสียง**

กล้องถ่ายภาพ

กล้องถ่ายภาพ ROG Phone 9 Series ออกแบบมาสำหรับเกมเมอร์และครีเอเตอร์ให้สามารถปลดล็อกความเป็นไปได้ในการถ่ายภาพได้อย่างอิสระ เสริมด้วยเทคโนโลยี OZO Audio ผู้ใช้งานสามารถเพลิดเพลินกับการลดเสียงลมสำหรับการบันทึกกลางแจ้งที่คมชัด หรือจับเสียงรอบทิศทางแบบ 3 มิติเพื่อประสบการณ์เสียงสมจริง

_ส่วน Air Trigger หนึ่งในเอกลักษณ์ของ ROG Phone ที่ได้รับการยกย่องยังมีมาเช่นเดิม พร้อมประสบการณ์เล่นเกมที่ตอบสนองได้ยอดเยี่ยมเพียงปลายนิ้วสัมผัส รองรับท่าทางที่หลากหลาย เช่น Dual Action, Press and Lift และ Gyroscope Aiming_

อุปกรณ์เสริม ROG Tessen mobile controller

AeroActive Cooler X Pro ยังเพิ่มปุ่มกดแบบกายภาพอีกสองปุ่มเพื่อมอบการควบคุมที่ยกระดับขึ้น ให้ความรู้สึกเหมือนเล่นเกมบนคอนโซลอย่างแท้จริง และสามารถประกอบร่างเข้ากับอุปกรณ์เสริมอย่าง ROG Tessen Mobile Controller กลายเป็นคอนโซลเกมพกพาระดับจริงจัง มอบความสะดวกสบายสูงสุดสำหรับการเล่นเกมต่อเนื่องเป็นเวลานาน

**สำหรับกำหนดเปิดตัวเป็นทางการ และวางจำหน่ายในประเทศไทยคาดว่าจะเป็นช่วงต้นปีหน้า เหล่าเกมเมอร์สาวกผลิตภัณฑ์ ROG ตั้งหน้าตั้งตารอได้เลย**

**ทีมข่าวสดไอที**  
_ภาพ – เอซุส_