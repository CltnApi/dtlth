---
layout: post
code: "ART2411151932I01K8X"
origin_url: "https://www.khaosod.co.th/sports/news_9507861"
image: "https://github.com/user-attachments/assets/cc5c1655-b802-4864-b759-e75d8c4f04c1"
title: "ทางการ ยูเวนตุส ประกาศยกเลิกสัญญา ป๊อกบา - มีผลวันที่ 30 พ.ย.นี้"
description: "ยูเวนตุส ทีมดังของศึกเซเรีย อา อิตาลี ประกาศยกเลิกสัญญากับ ปอล ป๊อกบา กองกลางชาวฝรั่งเศสด้วยความยินยอมจากทั้ง 2 ฝ่าย โดยจะมีผลตั้งแต่วันที่ 30 พ.ย.นี้"
category: "SPORTS"
language: "th"
date: 2024-11-15T19:37:06.972Z
---

# ทางการ ยูเวนตุส ประกาศยกเลิกสัญญา ป๊อกบา - มีผลวันที่ 30 พ.ย.นี้

[![ทางการ ยูเวนตุส ประกาศยกเลิกสัญญา ป๊อกบา - มีผลวันที่ 30 พ.ย.นี้](https://www.khaosod.co.th/wpapp/uploads/2024/11/pogba-25522343.jpg "ทางการ ยูเวนตุส ประกาศยกเลิกสัญญา ป๊อกบา - มีผลวันที่ 30 พ.ย.นี้")](https://www.khaosod.co.th/wpapp/uploads/2024/11/pogba-25522343.jpg)

**ยูเวนตุส ทีมดังของศึกเซเรีย อา อิตาลี ประกาศยกเลิกสัญญากับ ปอล ป๊อกบา กองกลางชาวฝรั่งเศสด้วยความยินยอมจากทั้ง 2 ฝ่าย โดยจะมีผลตั้งแต่วันที่ 30 พ.ย.นี้**

สำหรับ ป๊อกบา โดนลงโทษด้วยการสั่งแบนห้ามยุ่งเกี่ยวจากวงการฟุตบอลเป็นเวลา 4 ปีจากกรณีมีความผิดจากการตรวจสารกระตุ้นไม่ผ่านตั้งแต่เดือน ส.ค. 2023

ส่งผลให้หากยังไม่มีการลดโทษ ป๊อกบา จะกลับมาเล่นฟุตบอลได้อีกครั้งในปี 2028 หรือตอนที่เขามีอายุ 34 ปี

อย่างไรก็ตามสุดท้ายแล้ว เจ้าตัวได้รับการลดหย่อนจาก 4 ปีเหลือ 18 เดือน นั่นหมายความว่า เขาจะสามารถกลับมาลงฝึกซ้อมกับ ยูเวนตุส ตั้งแต่เดือน ม.ค. 2025 และคัมแบ๊กลงสนามได้ตั้งแต่เดือน มี.ค. 2025

ถึงกระนั้นก่อนหน้านี้มีรายงานว่า ดาวเตะวัย 31 ปีกับ ยูเวนตุส ได้ตัดสินใจร่วมกันที่จะยกเลิกสัญญาแม้จะมีถึงเดือน มิ.ย. 2026

จนล่าสุดเมื่อวันที่ 15 พ.ย. ยูเวนตุส ออกแถลงการณ์ว่า สโมสร และป๊อกบา ได้บรรลุข้อตกลงร่วมกันในการยกเลิกสัญญาซึ่งจะมีผลตั้งแต่วันที่ 30 พ.ย. 2024 โดยสโมสรขออวยพรให้ ป๊อกบา โชคดีกับอนาคตในอาชีพค้าแข้ง

จากเรื่องดังกล่าวส่งผลให้ ป๊อกบา จะกลายเป็นผู้เล่นฟรีเอเยนต์ และเซ็นสัญญาร่วมสโมสรอื่นได้ทันที