---
layout: post
code: "ART24110606320F70PF"
origin_url: "https://www.khaosod.co.th/lifestyle/news_9491333"
image: "https://github.com/user-attachments/assets/16cce9ad-5544-45a5-a4c0-f945a413cb42"
title: "หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง"
description: " ใครจะคิดว่า จ.ตรัง จะปลูกองุ่นได้ เพราะองุ่นเป็นผลไม้เมืองหนาว แต่ นายคเนตร มินเนตร หรือ โบ้ อายุ 40 ปี และ นางชลาทิพย์ มินเนตร หรือ ดาว อายุ 36 ปี"
category: "LIFESTYLE"
language: "th"
date: 2024-11-06T06:37:28.856Z
---

# หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง

[![หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง](https://www.khaosod.co.th/wpapp/uploads/2024/11/POK-1-1.jpg "หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง")](https://www.khaosod.co.th/wpapp/uploads/2024/11/POK-1-1.jpg)

ใครจะคิดว่า จ.ตรัง จะปลูกองุ่นได้ เพราะองุ่นเป็นผลไม้เมืองหนาว แต่ **นายคเนตร มินเนตร** หรือ **โบ้** อายุ 40 ปี และ **นางชลาทิพย์ มินเนตร** หรือ **ดาว** อายุ 36 ปี สองสามีภรรยา ซึ่งอยู่หมู่ที่ 2 ต.ย่านซื่อ อ.กันตัง จ.ตรัง ไม่คิดเช่นนั้น

**ได้ทดลองปลูกองุ่นเพราะความชอบกิน โดยลองผิดลองถูกจนกลายเป็นเกษตรกรเจ้าแรกและเจ้าเดียวที่ปลูกองุ่นใน อ.กันตัง บนเนื้อที่ 2 ไร่**

![หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง](https://www.khaosod.co.th/wpapp/uploads/2024/11/S__33783823_0_1.jpg)

โดยคเนตรเล่าว่า ที่มาที่ไปของการปลูกองุ่นเจ้าแรกในกันตัง เนื่องจากเมื่อช่วงสิ้นปีที่ผ่านมาโดนภรรยาคือ นางชลาทิพย์หลอกตนว่าจะพาไปเที่ยวในตัวเมืองตรัง ก่อนจะพาไปชิมองุ่นที่สวนขุนไกร ใน ต.บ้านควน อ.เมืองตรัง

ซึ่งเมื่อตนได้ชิมองุ่นแล้วรู้สึกว้าว ติดใจในรสชาติความหวาน กรอบ อร่อย และสดจากต้น เลยคิดว่าตัวเองก็น่าจะทำได้ เพราะถ้าใน อ.เมืองตรัง ปลูกได้ใน อ.กันตัง ก็น่าจะปลูกได้เช่นกัน

![หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง](https://www.khaosod.co.th/wpapp/uploads/2024/11/S__33783824_0_1.jpg)

**จึงตัดสินใจซื้อต้นองุ่นมาจำนวน 77 ต้น โดยให้เจ้าของสวนองุ่นมาช่วยแนะนำวิธีการปลูก และการดูแล ให้น้ำ ให้ปุ๋ย**

เริ่มต้นด้วยลองมาทำโรงเรือนเล็กๆ หน้าบ้านดูก่อน ขนาดความยาว 70 เมตร ความกว้าง 10 เมตร จำนวน 1 หลัง

พอทำปุ๊บมันก็โตเร็ว มีผลผลิตให้เราเห็น ก็เลยตัดสินใจมาสร้างโรงเรือนใหญ่อีกแห่ง ซึ่งอีกไม่กี่วันก็จะให้ผลผลิตออกมาแล้ว

_**โดยในโรงเรือนนี้มีอยู่ประมาณ 70 ต้น จำนวน 7 สายพันธุ์ ได้แก่ พันธุ์เอฟ 48, สการ์ลอตต้า, บิวตี้ซีดเลส แบล็กโอปอล, สวีตแซปไฟร์ หรือ นิ้วมือแม่มด, ไบโคนัวร์ และลูสเพอร์เลส**_

![หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง](https://www.khaosod.co.th/wpapp/uploads/2024/11/S__33783826_0_1.jpg)

ในช่วงที่ตนและภรรยาเริ่มปลูกองุ่นก็โดนเพื่อนบ้านวิพากษ์วิจารณ์ว่า **“บ้า”** เพราะไม่มีใครปลูกองุ่นกินกัน เนื่องจากทั้ง 2 คนก็ไม่ได้เรียนจบด้านการเกษตร และไม่มีความรู้เรื่องการปลูกองุ่นมาก่อน

แต่ตนและภรรยาอาศัยใจรักและมั่นใจว่าปลูกได้ โดยเรียนรู้เพิ่มเติมจากโซเชี่ยลและกูรูต่างๆ หลายช่องทาง ใช้เวลาประคบประหงมอยู่ไม่ถึง 7 เดือนองุ่นจึงเริ่มให้ผลิดอกออกผลให้เริ่มได้ชิมกันแล้วทั้งต้นที่ปลูกไว้หน้าบ้านและในสวนหลังบ้าน

![หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง](https://www.khaosod.co.th/wpapp/uploads/2024/11/S__33783822_0_1.jpg)

**สร้างความตื่นเต้นให้กับตนเป็นอย่างมาก**

คเนตรเล่าต่อด้วยความปลื้มใจว่า องุ่นรุ่นแรกมีลูกใหญ่ พวงใหญ่ หวาน กรอบกำลังดี และปลอดภัยจากสารเคมี เพราะตนตั้งใจจะปลูกไว้กินเอง ส่วนที่เหลือจึงแบ่งปันให้กับญาติมิตรและบรรดาเพื่อนๆ

แต่ปรากฏว่าหลังจากนั้นไม่นานก็มีชาวบ้านแวะมาเที่ยวชมกันอย่างต่อเนื่อง และมีการสั่งจององุ่นกันล่วงหน้าคนละ 5-10 กิโลกรัม โดยไม่สอบถามราคา

ซึ่งตนตั้งใจจะเปิดสวนองุ่นให้เป็นแหล่งท่องเที่ยวเชิงเกษตรแบบไร้สารเคมี และเปิดขายองุ่นทั้ง 7 สายพันธุ์ราวเดือนมกราคมปีหน้า

![หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง](https://www.khaosod.co.th/wpapp/uploads/2024/11/S__33783828_0_1.jpg)

![หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง](https://www.khaosod.co.th/wpapp/uploads/2024/11/S__33783820_0_1.jpg)

โดยคาดว่าจะขายผลผลิตรุ่นแรกได้ไม่ต่ำกว่า 1 ตัน หรือคิดเป็นเงินกว่า 200,000 บาท เนื่องจากดินดี น้ำดีและให้ปุ๋ยบำรุงดินอย่างสม่ำเสมอ

ซึ่งถ้าไม่เน้นผลผลิตใช้เวลาปลูกแค่ 5-6 เดือนก็จะออกดอก ออกผลแล้ว หรือจะเลี้ยงเป็นบอนไซเล็กๆ ข้างโรงรถก็ได้ หลังเห็นผลผลิตแล้วรู้สึกดีใจและโอเค

_คนที่นี่แรกๆ เขาคิดว่าจะปลูกได้ยังไงเพราะเป็นผลไม้เมืองหนาว แต่ถ้าศึกษาจริงๆ แล้วจะรู้ว่ามันปลูกได้ และให้ผลผลิตที่ดี ชิมแล้วรสชาติหวาน กรอบดีกว่าไปซื้อตลาดกินแล้วมันว้าวมาก_

![หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง](https://www.khaosod.co.th/wpapp/uploads/2024/11/S__33783825_0_1.jpg)

ส่วนคนที่สนใจอยากสั่งจององุ่นเอาไปลองชิมหรือเข้าชมสวนสามารถติดตามได้ทางเฟซบุ๊ก คเนตร มินเนตร หรือสอบถามกันได้ที่หมายเลขโทรศัพท์ 09-8010-2793

![หลาก&หลายเกษตร - ปลูกองุ่นเจ้าแรกในกันตัง หวานกรอบอร่อยลูกค้าแห่สั่งจอง](https://www.khaosod.co.th/wpapp/uploads/2024/11/S__33783829_0_1.jpg)

**เพราะจะได้กินองุ่นอย่างสบายใจปลอดภัยไม่มีสารพิษตกค้างเหมือนองุ่นจากประเทศจีนที่กำลังเป็นข่าวโด่งดังในช่วงนี้จนทำให้คนไทยไม่กล้ากิน สร้างความเสียหายให้กับพ่อค้าแม่ค้าที่นำเข้ามาขายต้องขาดทุนกันเป็นแสนๆ ทีเดียว**

**ทรงวุฒิ นาคพล**