---
layout: post
code: "ART2411140426KS5STS"
origin_url: "https://www.khaosod.co.th/entertainment/news_9503158"
image: "https://github.com/user-attachments/assets/2093fe8b-adce-4df3-ac72-b592ee8441b6"
title: "จับกระแสลูกทุ่ง - ‘กวาง’ฟาดกลับคนเจ้าชู้ ‘เซางึดเธอแล้ว’แซ่บสะใจ"
description: "ออกซิงเกิลที่ 2 “เซางึดเธอแล้ว” กับค่าย แกรมมี่ โกลด์ ลูกทุ่งสาว ‘กวาง ดวงฤทัย’ เน้นเพลงสนุกๆ เนื้อหาแซ่บสะใจ ตัวแทนผู้หญิงยุคใหม่ ที่ฟาดคนเจ้าชู้"
category: "ENTERTAINMENT"
language: "th"
date: 2024-11-14T05:31:49.453Z
---

# จับกระแสลูกทุ่ง - ‘กวาง’ฟาดกลับคนเจ้าชู้ ‘เซางึดเธอแล้ว’แซ่บสะใจ

[![จับกระแสลูกทุ่ง - ‘กวาง’ฟาดกลับคนเจ้าชู้ ‘เซางึดเธอแล้ว’แซ่บสะใจ](https://www.khaosod.co.th/wpapp/uploads/2024/11/vvvv-scaled.jpg "จับกระแสลูกทุ่ง - ‘กวาง’ฟาดกลับคนเจ้าชู้ ‘เซางึดเธอแล้ว’แซ่บสะใจ")](https://www.khaosod.co.th/wpapp/uploads/2024/11/vvvv-scaled.jpg)

ออกซิงเกิลที่ 2 **“เซางึดเธอแล้ว”** กับค่าย แกรมมี่ โกลด์ ลูกทุ่งสาว **‘กวาง ดวงฤทัย’** เน้นเพลงสนุกๆ เนื้อหาแซ่บสะใจ ตัวแทนผู้หญิงยุคใหม่ ที่ฟาดคนเจ้าชู้กันอีกครั้ง แต่งคำร้อง ทำนองโดย **อ.ยุ้ย มานะศักดิ์** และเรียบเรียงดนตรีโดย **จินนี่ ภูไท**

![จับกระแสลูกทุ่ง](https://www.khaosod.co.th/wpapp/uploads/2024/11/v11-557x696.jpg)

• **เพลงใหม่ เซางึดเธอแล้ว แปลว่าอะไร?**  
**กวาง** – “แปลเป็นภาษากลางคือ ไม่สนใจเธอแล้ว เป็นซิงเกิลที่ 2 กับแกรมมี่โกลด์ ก็ยังรู้สึกตื่นเต้น อบอุ่นที่ได้ทำงานกับแกรมมี่โกลด์”

• **เส้นทางของกวางก่อนจะมาเป็นนักร้อง?**  
**กวาง** – “หนูเคยเป็นนักร้องของโรงเรียนก่อน ประกวดตามระดับภาค จังหวัด วันนึงได้ไปร้องประกวดในรายการทีวี ช่วงโควิดพอดีก็ขาดหายไป ก็หันมาคัฟเวอร์เพลงลงช่องยูทูบตัวเอง พอคิดไปคิดมา เรามีพี่ๆ ศิลปินที่เราชื่นชอบอยู่นะ เลยคิดว่าวันนึงอยากมีผลงานเพลงของตัวเอง อยากเป็นศิลปินเหมือนคนอื่น เราก็ไปค้นหาอาจารย์คนนี้แต่งเพลงให้ใคร เราชอบคนไหนก็ลองทักแล้วอินบ็อกซ์ไปหาหลายคนมาก หนึ่งในนั้นมี อ.เจี๊ยบ นิสา ตอบกลับมา”

![จับกระแสลูกทุ่ง](https://www.khaosod.co.th/wpapp/uploads/2024/11/v10-557x696.jpg)

• **ตอนนั้นเพลง เขาบ่ได้มีใจ (เขาแค่มีเน็ต) ทำให้ กวาง ดวงฤทัย เป็นที่รู้จักในวงการ?**  
**กวาง** – “ดีใจตั้งแต่ครั้งแรกที่ปล่อยเพลงของตัวเองออกมา ผลตอบรับดี ตอนนั้นร้องคู่กับพี่เม้ก อภิสิทธิ์ ต้องยอมรับว่ากระแสเอฟซีพี่เม้กช่วย ด้วยความที่หนูเป็นนักร้องที่ยังไม่มีใครรู้จักเลย พอเพลงใหม่ปล่อยออกมาแล้วผลตอบรับดีมากๆ ก็รู้สึกดีใจ”

ADVERTISEMENT

• **ชอบร้องเพลงตั้งแต่เด็ก ความฝันของเราที่จะทำเพื่อครอบครัว?**  
**กวาง** – “ตอนที่เรียนมัธยม อยู่กับตายาย มีรายการนึงที่แกดูตลอดคือ ไมค์ทองคำ แกชอบครูสลา(คุณวุฒิ) แม่สุ(สุนารี) อาโน้ต (เชิญยิ้ม) แกก็บอกว่าสักวันนึงไปออกรายการให้ดูหน่อยนะ ตั้งแต่นั้นมาก็เดินทางประกวดไปหาสมัครเข้ารายการประกวดร้องเพลง ตอนคุณยายได้เห็นแกก็ดีใจที่ทำได้”

![จับกระแสลูกทุ่ง](https://www.khaosod.co.th/wpapp/uploads/2024/11/v08-556x696.jpg)

• **แล้วได้มาอยู่ค่ายนี้ เป็นค่ายที่นักร้องใฝ่ฝัน?**  
**กวาง** – “คือได้ไปเล่นเอ็มวีให้พี่ๆ ค่ายแกรมมี่โกลด์ พี่ลำเพลิน วงศกร พี่เบนซ์ เมืองเลย พี่ดอกอ้อ ทุ่งทอง แล้วมีโปรดิวเซอร์ทางแกรมมี่สนใจก็คุยกัน แล้วก็ได้เจอพี่เณร ศุภชัย ตอนเล่นเอ็มวีพี่ๆ ศิลปินเขาก็รู้ว่าหนูเป็นนักร้อง”

• **มาอยู่แกรมมี่โกลด์กดดันอะไรบ้าง?**  
**กวาง** – “จริงๆ ตั้งแต่เข้าบ้านหลังใหญ่นี้มา ไม่รู้สึกกดดัน ไม่เครียด ไม่กังวลเลย เชื่อมั่นในทีมพี่เณร และทุกคนที่อยู่เบื้องหลัง”

![จับกระแสลูกทุ่ง](https://www.khaosod.co.th/wpapp/uploads/2024/11/KV-696x696.jpg)

• **ซิงเกิลนี้เป็นซิงเกิลที่ 2 แล้ว?**  
**กวาง** – “ซิงเกิลแรก ซื่อสัตย์กับเจ้า ซื้อเหล้าดีกว่า เป็นเพลงร้องกับ กระต่าย พรรณิภา ตอนปล่อยออกมาผลตอบรับดีมาก เป็นอะไรที่ท้าทาย ตื่นเต้นมาก เป็นเพื่อนกับกระต่ายก็จริงแต่ว่าไม่เคยร้องเพลงด้วยกัน”

• **ซิงเกิลที่ 2 ร้องเดี่ยว?**  
**กวาง** – “เพลงนี้ดนตรีเป็นจังหวะกลางๆ สนุกสนาน เนื้อหาจะบ่งบอกถึงผู้ชายเจ้าชู้ จริงๆ มีแฟนอยู่แล้ว นอกใจแฟนไปเที่ยวผับ ก็ไปยุ่งกับผู้หญิงคนอื่น ทำผิดกับเรา พอเขามาขอโทษเรา ก็ให้โอกาสบ่อยๆ ซ้ำๆ จนเรารู้สึกว่าทนไม่ไหวแล้วนะ ไปแล้วไปเลย”

![จับกระแสลูกทุ่ง](https://www.khaosod.co.th/wpapp/uploads/2024/11/MV7-696x464.jpg)

![จับกระแสลูกทุ่ง](https://www.khaosod.co.th/wpapp/uploads/2024/11/MV6-696x464.jpg)

• **ได้ออกไอเดียอะไรบ้าง?**  
**กวาง** – “หนูไม่ได้ปรุงแต่งอะไรเยอะเลย เพราะทีมพี่เณรมืออาชีพมากๆ ระหว่างถ่ายเอ็มวีพี่ๆ ก็จะบรีฟตลอด ซัพพอร์ตดีมากๆ เป็นอีกเพลงที่กวางได้แสดงเอ็มวีเอง ค่ะ ซึ่งเป็นคอนเซ็ปต์ที่ทางพี่เณร ได้วางไว้ตั้งแต่แรกว่าอยากให้กวางเป็นตัวแทนของสาวๆ ที่ชอบไปเที่ยวตามสถานบันเทิงแนวร้านเหล้า ตามสไตล์เพลงที่ผ่านมาของกวางอยู่แล้วค่ะ เพลงนี้เป็นเรื่องราวของผู้หญิงที่ไม่อยากสนใจแฟนเจ้าชู้ที่นอกใจเราบ่อยๆ อีกแล้ว เป็นการแก้เผ็ดผู้ชายเจ้าชู้ได้แบบสะใจ ต่อว่าผู้ชายหลายใจ ที่ละทิ้งนิสัยเจ้าชู้ไม่ได้ ให้อภัยกี่ครั้งก็ยังไม่สำนึก เมื่อหมดความอดทน ก็ต้องขอบาย ไม่อยากเป็นคนโง่หลงเชื่อคำโกหกอีกต่อไปแล้ว ถ้าเธอชอบแบบนี้งั้นก็เชิญเธอไปเลย ไม่ทนอีกต่อไปแล้ว แต่ก่อนจะแยกย้ายขอเอาคืนให้สะใจสักหน่อย แบบแซ่บๆ ไปเลยค่ะ”

• **ฟีดแบ็กเป็นยังไงบ้าง?**  
**กวาง** – “ถามว่าแรงมั้ยก็นิดนึง น่าจะคำร้อง กับเส้นเรื่อง มีเทน้ำราดหัวพระเอก แล้วเชื่อมั้ยฉากแบบนี้หนูไม่เคยเล่นที่ไหนมาก่อนเลย ในมุมหนูก็กลัวอยู่ว่าจะมีใครมาคอมเมนต์ลบมั้ย”

• **เส้นทางของเราประสบความสำเร็จระดับไหนแล้ว?**  
**กวาง** – “ถ้าเต็ม 100 ตอนนี้น่าจะ 80 ยังไม่ถึงเป้าหมายที่ตัวเองตั้งไว้ จริงๆ หนูเป็นคนชอบดูหนัง ยิ่งพี่ๆ ศิลปินในค่ายแกรมมี่โกลด์ไปเล่นหนังเราก็มีความหวังว่าสักวันนึงเราอยากไปเล่นหนัง เล่นละคร นอกจากเป็นศิลปิน แต่หนูเป็นคนชอบหลุดขำง่าย ถ้าต้องให้เล่นบทที่ร้าย หรือดูดีเลย จะไม่ได้ แต่ว่าถ้ามีโอกาสได้ลองก็จะทำเต็มที่ค่ะ เพราะว่าแอบซ้อมอยู่บ้านเหมือนกัน เล่นเอ็มวีก็เหมือนเล่นหนัง”

![จับกระแสลูกทุ่ง](https://www.khaosod.co.th/wpapp/uploads/2024/11/DSC0-696x479.jpg)

• **ครอบครัวภูมิใจในความสำเร็จของเราแค่ไหน?**  
**กวาง** – “ก็อัพเดตกันตลอดให้พ่อแม่ ตายายฟังตลอด แกก็จะบอกว่าเก่งแล้ว ดูอยู่ตลอด สู้ๆ เด้อ”

• **มาไกลเกินฝันมั้ย?**  
**กวาง** – “เกินคาดมากๆ จุดแรกเลยตั้งแต่เริ่มเดินทางเข้าประกวด คือทำตามความฝันของตากับยายอย่างเดียว ไม่ได้คิดเป็นศิลปินโด่งดัง แต่พอทำแล้วก็คิดว่าทำให้สุดๆ ส่วนตัวก็ชอบร้องเพลง มาไกลมาก ไม่คิดว่าจะได้เจอพี่ๆ ศิลปิน ดารา นักแสดงตัวใหญ่ๆ ปัจจุบันได้เจอเยอะมาก ทุกคนแล้ว”

• **ได้ขอคำแนะนำจากพี่ๆ ยังไงบ้าง?**  
**กวาง** – “ส่วนมากจะถามกันเรื่องร้องเพลง พี่เสียงดีมาก ท่อนแบบนี้พี่ร้องยังไง เพราะเรื่องร้องเพลงหนูก็ยังไม่รู้มากมาย ตอนเด็กๆ ฟังเพลงพี่ต่าย อรทัย เยอะ แต่ตอนแรกๆ ที่มาอยู่แกรมมี่ยังไม่ได้เจอแกเลย ตอนนั้นมีเจอพี่มีนตรา พี่ดอกอ้อ”

• **พอเป็นนักร้องได้กลับไปเยี่ยมบ้านบ้างมั้ย?**  
**กวาง** – “บ้านหนูอยู่ขอนแก่น แต่ทุกครั้งมางานที่กรุงเทพฯ จะมาล่วงหน้า 1 วัน จะแวะไปหาตากับยายก่อนที่สระแก้ว เพราะเราทำงานส่วนใหญ่ที่ขอนแก่นหมดเลย พอมาหาแกก็จะบอกให้ดูแลตัวเองเยอะๆ อย่าหักโหม พักผ่อนเยอะๆ ปัจจุบันตาคุณยายมองไม่เห็นแล้ว หมอแนะนำให้ไปลอกตาจะได้มองเห็นได้อีกนิดนึง แกบอกว่าไม่เป็นไรหรอก มันลามไปเยอะแล้ว อยู่แบบนี้แหละ”

• **ฝากซิงเกิลใหม่?**  
**กวาง** – “ฝากซิงเกิลที่ 2 เซางึดเธอแล้ว ไปชมเอ็มวี กดไลก์ กดแชร์ ให้ด้วยนะคะ เข้าไปฟังและชมมิวสิควิดีโอได้ทางช่อง YouTube : Grammy Gold Official และติดตามกวางได้ทาง Tiktok facebookfanpage Instagram กวาง ดวงฤทัยค่ะ”

**วีรนุช จันทำ**