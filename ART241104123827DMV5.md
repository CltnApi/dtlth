---
layout: post
code: "ART241104123827DMV5"
origin_url: "https://www.khaosod.co.th/special-stories/news_9490149"
image: "https://github.com/user-attachments/assets/3e2e86a6-b9af-49a9-b073-8d54a9a3f438"
title: "แชร์ว่อน พระปลัดรองเจ้าอาวาสวัดป่าชื่อดังฉาว เปย์สีกาไม่อั้นซื้อรถ-โอนเงินเลี้ยงดูอยู่หรู"
description: "แชร์ว่อนโซเชียล พระปลัดรองเจ้าอาวาสวัดป่าชื่อดังฉาว เปย์สีกาไม่อั้น ซื้อรถ-โอนเงิน ซุกเลี้ยงดูอยู่หรู ด้านพระอาจารย์สุริยันต์เผยเรื่องส่วนตัว ไม่เกี่ยวเงินกฐิน 91 ล้าน"
category: "SPECIAL_STORIES"
language: "th"
date: 2024-11-04T12:43:04.924Z
---

# แชร์ว่อน พระปลัดรองเจ้าอาวาสวัดป่าชื่อดังฉาว เปย์สีกาไม่อั้นซื้อรถ-โอนเงินเลี้ยงดูอยู่หรู

[![แชร์ว่อน พระปลัดรองเจ้าอาวาสวัดป่าชื่อดังฉาว เปย์สีกาไม่อั้นซื้อรถ-โอนเงินเลี้ยงดูอยู่หรู](https://www.khaosod.co.th/wpapp/uploads/2024/11/monkpay2.jpg "แชร์ว่อน พระปลัดรองเจ้าอาวาสวัดป่าชื่อดังฉาว เปย์สีกาไม่อั้นซื้อรถ-โอนเงินเลี้ยงดูอยู่หรู")](https://www.khaosod.co.th/wpapp/uploads/2024/11/monkpay2.jpg)

**แชร์ว่อนโซเชียล พระปลัดรองเจ้าอาวาสวัดป่าชื่อดังฉาว เปย์สีกาไม่อั้น ซื้อรถ-โอนเงิน ซุกเลี้ยงดูอยู่หรู ด้านพระอาจารย์สุริยันต์เผยเรื่องส่วนตัว ไม่เกี่ยวเงินกฐิน 91 ล้าน**

จากกรณีเพจ [**คุณท้าวศรีสุวรรณภิรมย์ภักดี**](https://www.facebook.com/khunthao2557?__cft__[0]=AZW0uR1PgRauHFqBrjZwotimOPeyvFO48ZmFsVy8DXCqc2uL2zlh7oLq3moaXHLSEaAy_-TMNZd75OoqUYpsLYnd4bnISvTzk0-qrvMkDGo1uQwVev14fI16LdO-hByxcATIDGQrKeJM-nZh-nAwjy2j044j7hCQSHlArarPqesFTUZu0CbD73clqrN4cFFMYoo&__tn__=-UC%2CP-R) โพสต์ข้อความ พร้อมภาพประกอบพระปลัดรูปหนึ่ง ที่มีตำแหน่งเป็นถึงรองเจ้าอาวาส วัดดังของจังหวัดมหาสารคาม โดยข้อความระบุว่า “พระปลัดใจป๋าเปย์สีกาไม่อั้น ซุกเลี้ยงอยู่หรู ขอเงินได้เงิน ขอรถได้รถ โอนแล้วแถมเงินสดใจป๋าสุดๆ”

โดยระบุชื่อ พระปลัดท่านหนึ่ง มีตำแหน่ง รองเจ้าอาวาสวัดพุทธวนาราม (วัดป่าวังน้ำเย็น) ตำบลเกิ้ง อำเภอเมือง จังหวัดมหาสารคาม

หลังโพสต์ดังกล่าวปรากฏออกไป ประชาชนและคณะศรัทธาที่เห็นถึงการกระทำของรองเจ้าอาวาสรูปดังกล่าว รู้สึกถึงความไม่สบายใจต่อพฤติกรรมชู้สาว ของระหว่างพระปลัดกับสีกา มีภาพออกตามสื่อสังคมออนไลน์ เกรงว่าจะทำให้ทางวัดป่าวังน้ำเย็นเสียหาย จึงอยากให้พระผู้ใหญ่หรือผู้มีอำนาจ ช่วยตรวจสอบถึงพฤติกรรมความเหมาะสม เกรงว่าจะเสียถึงพระอาจารย์สุริยันต์

![](https://www.khaosod.co.th/wpapp/uploads/2024/11/505327_0.jpg)

นอกจากนั้นศรัทธาหลายกลุ่มเห็นถึงความไม่โปร่งใส ถึงการเปิดจองวัตถุมงคลต่างๆว่า ถูกต้องหรือไม่ มีการทุจริตเงินทอนหรือไม่ จึงอยากให้มีการตรวจสอบค้นหาความจริง

ที่ผ่านมาทาง สีกาจะโพสต์ในอินสตราแกรมส่วนตัว ซึ่งปัจจุบันตั้งเป็น private เรียบร้อย ชาวบ้านรู้ พ่อแม่รับรู้ คนในหมู่บ้านรู้ อื้อฉาวมานานแล้วค่ะ อย่าอ้างหลักฐานปลอมนะคะ เพราะสีกาแสดงตัวมาตลอดค่ะ พร้อมกับติดแฮชแทค #วัดป่าวังน้ำเย็น #รองเจ้าอาวาส

ซึ่งภายหลังจากที่โพสต์ดังกล่าวเผยแพร่ออกไป ผู้สื่อข่าวจึงได้ลงพื้นที่ที่วัดพุทธวนาราม หรือวัดป่าวังน้ำเย็น โดยพบว่าภายในวัด ยังคงมีประชาชนเดินทางมากราบไหว้องค์ท้าวเวสสุวรรณ และสักการะองค์เจดีย์ศรีมหาสารคาม กันอย่างต่อเนื่อง

![](https://www.khaosod.co.th/wpapp/uploads/2024/11/505336_0-637x696.jpg)

ด้าน พระอาจารย์สุริยันต์ โฆสปัญโญ ประธานสงฆ์วัดพุทธวนาราม หรือวัดป่าวังน้ำเย็น กล่าวว่า เบื้องต้นได้ทราบข่าวที่เกิดขึ้นแล้ว เป็นเรื่องส่วนตัวของเขา ทางวัดป่าวังน้ำเย็นไม่ได้รู้เรื่อง ไม่ได้มีส่วนเกี่ยวข้อง ข้อเท็จจริงก็คือ ทางพระรูปนั้นเคยเป็นรองเจ้าอาวาสวัดป่าวังน้ำเย็นจริง แต่ได้ลาออกไปแล้ว

ซึ่งจริงๆ แล้วพระรูปนี้ไม่ได้จำวัดอยู่ที่วัดป่าวังน้ำเย็น ไปจำวัดอยู่อีกวัดนึง ส่วนคนที่เอาไปพูดก็ไม่ได้รู้เรื่องอะไร ทำให้วัดเสียหาย พูดแต่เรื่องที่ไม่ดี ทำไมถึงไม่พูดเรื่องดีๆ ตอนรู้ข่าวหลวงพ่อก็เฉยๆ ไม่มีเรื่องอะไรให้ตกใจ เพราะพระรูปนั้นลาออกไปแล้ว ไม่มีส่วนเกี่ยวข้องอะไรกับทางวัดแม้แต่นิดเดียว แต่คนเอาไปพูด เอาไปพูดอีกอย่าง

![](https://www.khaosod.co.th/wpapp/uploads/2024/11/505333_0-561x696.jpg)

เรื่องแบบนี้เป็นเรื่องเฉพาะบุคคล ไปห้ามใครไม่ได้ มันเป็นเรื่องของเขา เราได้ฟังแต่หู ดูแต่ตา ซึ่งพอเวลามีงานพระรูปนี้ก็มาช่วยงานตามปกติ เรื่องที่เป็นข่าวก็เป็นเรื่องส่วนตัว จะมาเหมารวมว่าวัดดังได้กฐิน 91 ล้านแล้วมาทำอย่างนั้นอย่างนี้ หลวงพ่อก็อยากฝากไว้ว่ามันเป็นภัยศาสนา เป็นภัยต่อวัดวาอาราม มันไม่ดี อย่าไปหาพูด

ซึ่งเรื่องที่ออกมาก็ต้องไปพิสูจน์ว่ามันจริงหรือเท็จ ก็ต้องว่ากันไป ตัวหลวงพ่อก็ไม่ได้เป็นเจ้าอาวาส หลวงพ่อเป็นแค่พระลูกวัด อย่าเป็นคนตื่นข่าว ต้องฟังหูไว้หู ยืนยันว่าทางพระรูปนั้นกับทางวัดไม่มีส่วนเกี่ยวข้องกัน เขาลาออกจากตำแหน่งรองเจ้าอาวาสวัดป่าวังน้ำเย็นไปแล้ว