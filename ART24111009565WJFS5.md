---
layout: post
code: "ART24111009565WJFS5"
origin_url: "https://www.khaosod.co.th/lifestyle/news_9498916"
image: "https://github.com/user-attachments/assets/ef1d1db0-008a-44dd-ab02-b66ede037448"
title: "เยาวชนคุณหนู - ‘ติณณ์’บ้านสวนผัก  สนุก!พ่อค้าน้อย"
description: "เด็กชายตัวน้อยวัยน่ารักยืนถือกระปุกถั่วกรอบแก้ว ตะกร้าหวายบรรจุน้ำพริกตาแดง น้ำพริกปลาย่าง เชิญชวนลุงป้าน้าอาหยิบชิม หากติดใจค่อยอุดหนุนสินค้า"
category: "LIFESTYLE"
language: "th"
date: 2024-11-10T10:07:02.119Z
---

# เยาวชนคุณหนู - ‘ติณณ์’บ้านสวนผัก  สนุก!พ่อค้าน้อย

[![เยาวชนคุณหนู - ‘ติณณ์’บ้านสวนผัก  สนุก!พ่อค้าน้อย](https://www.khaosod.co.th/wpapp/uploads/2024/11/pok-5.jpg "เยาวชนคุณหนู - ‘ติณณ์’บ้านสวนผัก  สนุก!พ่อค้าน้อย")](https://www.khaosod.co.th/wpapp/uploads/2024/11/pok-5.jpg)

เด็กชายตัวน้อยวัยน่ารักยืนถือกระปุกถั่วกรอบแก้ว ตะกร้าหวายบรรจุน้ำพริกตาแดง น้ำพริกปลาย่าง เชิญชวนลุงป้าน้าอาหยิบชิม หากติดใจค่อยอุดหนุนสินค้าจากร้าน **“บ้านสวนผัก”** ร้านของหนูและครอบครัว ในงานตลาดนัดเด็กขายของ **“SX KIDS ZONE”** ภายในงาน **Sustainability Expo 2024 (SX2024) จั**ดขึ้นที่ศูนย์การประชุมแห่งชาติสิริกิติ์เมื่อไม่นานนี้

![เยาวชนคุณหนู](https://www.khaosod.co.th/wpapp/uploads/2024/11/07-ไดคัต-รูปรอง-522x696.jpg)

ไม่เพียง **น้องติณณ์ เด็กชายกานต์ทัศน์ เอี่ยมน้อย** วัย 7 ขวบ ชั้น ป.2/5 โรงเรียน DLTS International School Rama 5 จะได้ฝึกทักษะต่างๆ และเรียนรู้การขายของ น้องติณณ์ยังสนุกไปกับการช่วยเรียกลูกค้าร้านนั้นร้านนี้ โดยเฉพาะร้านเครื่องประดับทำมือกิ๊บเก๋สดใสสไตล์น่ารักของสองพี่น้อง **ด.ญ.ลัลน์ ด.ญ.ลิลน์ จันทองสุข** ที่ร้าน **“LL Happy”**

คุณแม่แอร์ ภาพพิมพ์ มูลพฤกษ์ อายุ 44 ปี อาชีพดีไซเนอร์ บอกเล่าเรื่องราวจุดเริ่มต้นของ “บ้านสวนผัก” ซึ่งตั้งอยู่บนถนนสวนผัก เขตตลิ่งชัน กรุงเทพฯ ว่า “ลูกชายอยากขายของหน้าบ้านในช่วงวันเสาร์-อาทิตย์ แม่ก็ถามว่าทำไมอยากขาย น้องติณณ์ตอบว่าอยากช่วยพ่อแม่หาตังค์ ตอนนั้นแม่ได้ยินก็ดีใจ เลยถือโอกาสนี้สร้างประสบการณ์ชีวิตให้ลูก

น้องติณณ์กับคุณแม่แอร์

_ประจวบกับครอบครัวมีของที่ทำขายอยู่แล้วคือที่บ้านคุณป้าของน้องติณณ์ทำผลิตภัณฑ์ส่งร้านของฝากในนครปฐม เช่นหมูหวานสูตรโบราณ หมูหวานสูตรพริกไทยดำ น้ำพริก กล้วยตากพลังงานแสงอาทิตย์ และบ้านเราก็มีผลไม้ต่างๆ จากสวนของพ่อ พอของพร้อม สินค้าพร้อม แม่และลูกชายก็เลยเปิดรั้วขายของที่หน้าบ้านในซอยสวนผัก ชวนเพื่อนแม่ก็คือคุณแม่แมงป่อง กนกวรรณ จันทองสุข คุณแม่ของน้องลัลน์และน้องลิลน์ และลูกๆ มาตั้งร้านขายของกัน_

![เยาวชนคุณหนู](https://www.khaosod.co.th/wpapp/uploads/2024/11/08-รูปเด่น-696x464.jpg)

ตอนนั้นมีเมนูเพิ่มด้วยคือ ลูกชิ้นปิ้ง ขนมเค้ก น้ำเลม่อน เด็กๆ สนุกกันมากค่ะ ได้เงิน ได้ประสบการณ์ ฝึกคิดเงิน ทอนเงิน รู้จักต้นทุนสินค้า กำไร รู้จักคุยกับลูกค้า เรียกลูกค้า เขาก็คิดของเขากันเอง คิดออกแบบจัดร้านเอง โดยมีแม่ๆ คอยช่วยเหลือ

ร้านบ้านสวนผักในตลาดนัดเด็ก

**หลังจากนั้นมีโอกาสมาออกร้านในงาน Sustainability EXPO ที่ศูนย์การประชุมแห่งชาติสิริกิติ์ จากการชวนของเพื่อน (แม่ป่อง) ของบ้านเราขายดี ไม่ว่าจะเป็นหมูหวานสูตรโบราณ หมูหวานสูตรพริกไทยดำ กล้วยตาก น้ำพริกตาแดง น้ำพริกปลาย่าง น้ำพริกเผา ส่วนมากคนซื้อไปแล้วกลับมาซื้ออีกค่ะ ติดใจของดี สด ใหม่ อร่อย เหมือนได้กินน้ำพริกรสมือแม่**

น้ำพริกแสนอร่อย

งานประจำของน้องติณณ์คือช่วยแพ็กของ ติดโลโก้เองทั้งหมด ทำไวมากค่ะ เขาชอบ ถ้ามีโอกาสออกหน้าร้านก็จะช่วยแนะนำสินค้า ขายสินค้า รับเงิน ทอนเงิน เรียกลูกค้านี่สนุกเขาเลยค่ะ

สิ่งที่แม่อยากปลูกฝังให้ลูกคือรู้จักค้าขาย เอาตัวรอด กล้าแสดงออก สื่อสารกับผู้คน เรียนรู้ว่าความรู้สึกที่ขายได้ก็จะดีใจยิ้มแก้มปริ หรือเวลาถูกลูกค้าปฏิเสธ ผิดหวัง จะทำอย่างไร ให้เขาเรียนรู้ แล้วแม่จะคอยบอกว่าไม่เป็นไรนะลูก เอาใหม่ เดี๋ยวก็มีคนสนใจ แม่ก็ให้กำลังใจไปค่ะ หลังๆ เริ่มแกร่งค่ะ ไม่ได้ไม่เป็นไร ไม่อาย ไม่เสียใจแล้ว”

ช่วยพี่ลัลน์-พี่ลิลน์เรียกลูกค้า

ด้านพ่อค้าน้อยวัย 7 ขวบ ที่กำลังเติบโตและสนุกไปกับการเรียนรู้ น้องติณณ์ เด็กชายกานต์ทัศน์ เอี่ยมน้อย เล่าว่า “ผมช่วยแพ็กของกับติดโลโก้บ้านสวนผักครับ สนุกครับ ได้ช่วยพี่ลัลน์-พี่ลิลน์ขายของด้วย พี่เขาบอกว่าผมเป็นคนเรียกเงินเรียกทองให้ร้านเขา ได้เจอเพื่อนพี่ลัลน์-พี่ลิลน์ เจอคนเยอะ ได้ขายของก็สนุกแล้วครับ”

หมูทอดข้าวเหนียวนุ่มๆ ครับ

**น้องติณณ์เผยความในใจด้วยว่า “ดีใจได้ช่วยพ่อกับแม่หาเงินเข้าบ้านครับ โตขึ้นผมอยากเป็นหลายอาชีพมากๆ เลยครับ อยากเป็นหมอ พ่อค้า นักร้อง และนักวิทยาศาสตร์ครับ”**

ฝันอันยิ่งใหญ่ของเด็กชายตัวน้อย ว่าที่คุณหมอติณณ์ ศิลปิน และนักวิทยาศาสตร์ ผู้ยิ่งใหญ่ คงอยู่ไม่ไกลเกินเอื้อม

แต่สำหรับวันนี้หากสนใจผลิตภัณฑ์คุณภาพชวนลิ้มลองติดต่อได้ที่ **“บ้านสวนผัก” เลขที่ 19 ซอยสวนผัก 42 ถนนสวนผัก แขวงฉิมพลี เขตตลิ่งชัน กรุงเทพฯ 10170** โทร.08-2419-9293 เพจเฟซบุ๊ก Barn Suanpak หรือ line ID : barnsuanpak

ติดโลโก้ก่อนครับ

**ของอร่อยรสมือคุณแม่และคุณป้า ในแพ็กเกจจิ้งแสนน่ารักจากสองมือเล็กๆ ของน้องติณณ์รอทุกคนอยู่**

