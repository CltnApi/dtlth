---
layout: post
code: "ART241121110713NV1T"
origin_url: "https://www.khaosod.co.th/breaking-news/news_9515787"
image: "https://github.com/user-attachments/assets/1b18f45a-6619-4429-8535-ca65ba06fa3b"
title: "คลังแจ้งผู้ถือ \"บัตรสวัสดิการแห่งรัฐ\" 1 ล้านคน เร่งยืนยันตัวตนรับสิทธิ ภายใน 26 ธ.ค.นี้"
description: "คลังแจ้งผู้ถือบัตรสวัสดิการแห่งรัฐ 1 ล้านคน เร่งตรวจสอบรายชื่อได้ผ่านเว็บไซต์ Welfare.mof.go.th Welfare.mof.go.th พร้อมยืนยันตัวตนรับสิทธิผ่านธนาคารกรุงไทย"
category: "HOT_NEWS"
language: "th"
date: 2024-11-21T11:25:48.199Z
---

# คลังแจ้งผู้ถือ "บัตรสวัสดิการแห่งรัฐ" 1 ล้านคน เร่งยืนยันตัวตนรับสิทธิ ภายใน 26 ธ.ค.นี้

[![คลังแจ้งผู้ถือ "บัตรสวัสดิการแห่งรัฐ" 1 ล้านคน เร่งยืนยันตัวตนรับสิทธิ ภายใน 26 ธ.ค.นี้](https://www.khaosod.co.th/wpapp/uploads/2024/11/State-welfare-card-3.jpg "คลังแจ้งผู้ถือ "บัตรสวัสดิการแห่งรัฐ" 1 ล้านคน เร่งยืนยันตัวตนรับสิทธิ ภายใน 26 ธ.ค.นี้")](https://www.khaosod.co.th/wpapp/uploads/2024/11/State-welfare-card-3.jpg)

**คลังแจ้งผู้ถือ บัตรสวัสดิการแห่งรัฐ 1 ล้านคน เร่งตรวจสอบรายชื่อผ่านเว็บไซต์ [Welfare.mof.go.th](http://Welfare.mof.go.th) พร้อมยืนยันตัวตนรับสิทธิผ่านธนาคารกรุงไทย ภายใน 26 ธ.ค.นี้**

วันที่ 21 พ.ย.2567 นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง เปิดเผยภายหลังการประชุมคณะกรรมการประชารัฐสวัสดิการเพื่อเศรษฐกิจฐานรากและสังคม ว่า ขณะนี้มีประชาชนที่ได้รับสิทธิบัตรสวัสดิการแห่งรัฐ แต่ไม่ได้ไปยืนยันตัวตน ซึ่งยังค้างอยู่ในระบบไม่ได้รับสวัสดิการกว่า 1 ล้านคน จากผู้ลงทะเบียนทั้งหมด 14.5 ล้านคน

โดยทางกระทรวงการคลังขอแจ้งให้ประชาชนกลุ่มดังกล่าว ไปตรวจสอบสิทธิ ผ่านเว็บไซต์ **[Welfare.mof.go.th](http://Welfare.mof.go.th)** จากนั้นให้เร่งดำเนินการยืนยันตัวตนผ่านธนาคารกรุงไทย ภายในวันที่ 26 ธ.ค.นี้ เพื่อรับสิทธิสวัสดิการที่เหลือ แต่จะไม่ได้รับสิทธิย้อนหลัง

“จากการตรวจสอบพบว่า ในจำนวน 1 ล้านคน มีผู้ที่เสียชีวิตไปแล้ว 3 แสนคน ซึ่งเหลืออีก 7 แสนคน หากประสงค์จะรับสิทธิบัตรสวัสดิการแห่งรัฐ ท่านต้องเร่งดำเนินการตรวจสอบสิทธิ แล้วไปยืนยันตัวตนที่ธนาคารกรุงไทย ภายในวันที่ 26 ธ.ค.นี้ มิฉะนั้น จะถือเป็นการสละสิทธิ” นายจุลพันธ์ กล่าว

สำหรับกลุ่มผู้มีสิทธิเดิม 14.5 ล้านคน จะไม่ต้องลงทะเบียนใหม่ รัฐบาลจะนำรายชื่อไปคัดกรองสิทธิอัตโนมัติ ส่วนกลุ่มผู้ที่ยังไม่เคยได้รับสิทธิมาก่อน จะต้องมีการลงทะเบียน โดยจะเริ่มได้ก่อนสิ้นเดือนมี.ค.2568 นี้