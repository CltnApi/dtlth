---
layout: post
code: "ART2411010652RGRL1L"
origin_url: "https://www.khaosod.co.th/lifestyle/travel/news_9476249"
image: "https://github.com/user-attachments/assets/b3726fd8-53d4-4a3c-95ac-b8d892227ec9"
title: "พลิกวิกฤตเป็นโอกาส จากทุ่งรับน้ำ สู่แลนด์มาร์กแห่งใหม่ แห่เล่นน้ำทุ่งตาลเอนคึกคัก"
description: "อยุธยา ชาวบ้านผจญน้ำท่วม พลิกวิกฤตเป็นโอกาส จากทุ่งรับน้ำ กลายเป็นแลนด์มาร์กแห่งใหม่ ชาวบ้านกรุงเก่าแห่เล่นน้ำทุ่งตาลเอนคึกคัก "
category: "LIFESTYLE"
language: "th"
date: 2024-11-01T14:27:47.098Z
---

# พลิกวิกฤตเป็นโอกาส จากทุ่งรับน้ำ สู่แลนด์มาร์กแห่งใหม่ แห่เล่นน้ำทุ่งตาลเอนคึกคัก

[![พลิกวิกฤตเป็นโอกาส จากทุ่งรับน้ำ สู่แลนด์มาร์กแห่งใหม่ แห่เล่นน้ำทุ่งตาลเอนคึกคัก ](https://www.khaosod.co.th/wpapp/uploads/2024/10/S__9371719_0.jpg "พลิกวิกฤตเป็นโอกาส จากทุ่งรับน้ำ สู่แลนด์มาร์กแห่งใหม่ แห่เล่นน้ำทุ่งตาลเอนคึกคัก ")](https://www.khaosod.co.th/wpapp/uploads/2024/10/S__9371719_0.jpg)

**อยุธยา ชาวบ้านผจญน้ำท่วม พลิกวิกฤตเป็นโอกาส จากทุ่งรับน้ำ กลายเป็นแลนด์มาร์กแห่งใหม่ ชาวบ้านกรุงเก่าแห่เล่นน้ำทุ่งตาลเอนคึกคัก**

25 ต.ค. 67 – ผู้สื่อข่าวรายงานว่า ที่ทุ่งนา ในพื้นที่ ต.ตาลเอน อ.บางปะหัน จ.พระนครศรีอยุธยา เป็นทุ่งนาที่มีการผันน้ำเข้าในพื้นที่ ที่ช่วงนี้น้ำเพิ่งเริ่มเต็มท้องทุ่ง และไหลข้ามถนนสายบ้านขล้อ-บ้านวัดตาลเอน เมื่อช่วง 5-6 วันที่ผ่านมา ซึ่งระดับน้ำยังคงไม่สูงมากนัก และน้ำยังใสสะอาด

![](https://www.khaosod.co.th/wpapp/uploads/2024/10/S__9371718_0.jpg)

ทำให้ชาวบ้าน และเด็กๆ จำนวนมากมากันมาลงเล่นน้ำกันอย่างเนืองแน่น มีการถ่ายภาพแชร์ไปตามสื่อโซเชียล ยิ่งบรรยากาศยามเย็นพระอาทิตย์ตกดิน ทุ่งนาที่กลายเป็นทะเลน้ำจืด จนกลายเป็นเหมือนแลนด์มาร์กแห่งใหม่

![](https://www.khaosod.co.th/wpapp/uploads/2024/10/S__9371717_0.jpg)

มีคนมาเล่นน้ำกว่า 1 พันคน จนการจราจรโดยรอบติดขัด หน่วยงานในพื้นที่ต้องนำ ท่อปูนซีเมนต์ขนาดใหญ่มาตั้งป้องกันรถยนต์วิ่งเข้าออก เพราะเกรงว่าจะได้รับอันตราย ขณะที่บรรดาพ่อค้าแม่ค้าต่างก็นำของมาตั้งขายริม 2 ฝั่งถนน ยิ่งทำให้ บรรยากาศคึกคักมากขึ้น

![](https://www.khaosod.co.th/wpapp/uploads/2024/10/S__9371715_0.jpg)

นายชูชาติ จันทร์สว่าง ชาวบ้านในพื้นที่ บอกว่า บริเวณนี้เป็นทุ่งรับน้ำจุดท้ายๆ จึงเพิ่งมีน้ำหลากเข้ามาเพียงไม่กี่วัน และเพิ่งหลากข้ามถนนยาวประมาณ 2 กิโลเมตร ระดับน้ำยังไม่สูงมาก ชาวบ้าน จึงพาลูกหลานมาเล่นน้ำ ถ่ายรูปกันเป็นจำนวนมาก ตั้งแต่บ่ายจนถึงช่วงค่ำ บางคนก็นำรถยนต์มาล้าง คาดว่า ในช่วงวันหยุดนี้คนก็จะยิ่งพากันมาเล่นน้ำคึกคักมาก