---
layout: post
code: "ART2411290912S4HWSF"
origin_url: "https://www.khaosod.co.th/breaking-news/news_9527580"
image: "https://github.com/user-attachments/assets/f7e74281-3a2a-4ed4-ae7a-5ac18569e5a0"
title: "ถึงคิว ฟิล์ม รัฐภูมิ 'บิ๊กเต่า' เผยทำอยู่ 3 คดี-ลุ้นออกหมาย จ่อเพิ่มของขวัญปีใหม่ให้ สามารถ"
description: "ถึงคิว ฟิล์ม รัฐภูมิ 'บิ๊กเต่า' เผยทำอยู่ 3 คดี-ลุ้นออกหมาย เข้าข่ายพยายามกรรโชกทรัพย์ คดีไปขึ้นอยู่กับศาลอาญา พร้อมจ่อเพิ่มของขวัญปีใหม่ให้ สามารถ"
category: "HOT_NEWS"
language: "th"
date: 2024-11-29T09:21:25.921Z
---

# ถึงคิว ฟิล์ม รัฐภูมิ 'บิ๊กเต่า' เผยทำอยู่ 3 คดี-ลุ้นออกหมาย จ่อเพิ่มของขวัญปีใหม่ให้ สามารถ

[![ถึงคิว ฟิล์ม รัฐภูมิ 'บิ๊กเต่า' เผยทำอยู่ 3 คดี-ลุ้นออกหมาย จ่อเพิ่มของขวัญปีใหม่ให้ สามารถ](https://www.khaosod.co.th/wpapp/uploads/2024/11/deal.jpg "ถึงคิว ฟิล์ม รัฐภูมิ 'บิ๊กเต่า' เผยทำอยู่ 3 คดี-ลุ้นออกหมาย จ่อเพิ่มของขวัญปีใหม่ให้ สามารถ")](https://www.khaosod.co.th/wpapp/uploads/2024/11/deal.jpg)

**ถึงคิว ฟิล์ม รัฐภูมิ ‘บิ๊กเต่า’ เผยทำอยู่ 3 คดี-ลุ้นออกหมาย เข้าข่ายพยายามกรรโชกทรัพย์ คดีไปขึ้นอยู่กับศาลอาญา พร้อมจ่อเพิ่มของขวัญปีใหม่ให้ สามารถ**

เมื่อวันที่ 29 พ.ย.67 ที่กองบังคับการปราบปรามการทุจริตและประพฤติมิชอบ (บก.ปปป.) พล.ต.ต.จรูญเกียรติ ปานแก้ว รอง ผบช.ก. เปิดเผยถึง 2 คดีสำคัญว่า เมื่อวันที่ 28 พ.ย. มีผู้ประกอบการรายหนึ่งเข้ามาแจ้งความร้องทุกข์กับ พงส.กก.2 บก.ป. กรณีถูกนายสามารถ เจนชัยจิตรวนิช รีดทรัพย์เหตุเกิดเมื่อช่วงปี 63-64 โดยนายสามารถมีพฤติการณ์อ้างถึงเทวดาที่จะมาดูแลคุ้มครองธุรกิจของผู้เสียหาย และกล่าวอ้างว่าผู้เสียหายมีความผิด แต่ตัวผู้เสียหายเอง มีหลักฐานยืนยันว่าไม่ได้กระทำผิด แต่ก็กลัวว่าจะเกิดความเสียหายต่อธุรกิจ จึงต้องยินยอมจ่ายเดือนละ 30,000 บาท เป็นเงินรวม 500,000 บาท

ขณะที่นายสามารถกระทำผิดได้ดำรงตำแหน่งเจ้าหน้าที่รัฐหรือไม่นั้น ทางบก.ปปป. กำลังนำรายละเอียดไทม์ไลน์เวลาที่รับตำแหน่งมาตรวจสอบ หากพบว่าเข้าข่ายทุจริตต่อหน้าที่ก็จะมีโทษหนักขึ้นไปอีก ซึ่งส่วนนี้จะเข้าข่ายความผิดกรรโชกทรัพย์ และไม่เกี่ยวข้องกับคดีดิไอคอน กรุ๊ป โดยทางกองบัญชาการตำรวจสอบสวนกลาง (บช.ก.) จะเป็นผู้รับผิดชอบคดีนี้เอง

ตำรวจได้มีการประสานกับกรมสอบสวนคดีพิเศษ (ดีเอสไอ) เรียบร้อยแล้ว โดยผู้เสียหายจะเดินทางไปพบดีเอสไอด้วย เพื่อให้ข้อมูลและพยานหลักฐานต่างๆที่มีอยู่ เพื่อเป็นประโยชน์ต่อรูปคดีในส่วนของเรื่องฟอกเงิน

“เส้นเงินนี้มีการโอนไปยังบัญชีคนใกล้ชิด ซึ่งคนใกล้ชิดได้มาพบตำรวจแล้ว เพื่อมาแสดงความบริสุทธิ์ใจ โดยให้การเป็นประโยชน์ ส่วนบัญชีคนใกล้ชิดดังกล่าวยังโยงไปถึงบริษัทหนึ่ง ซึ่งกำลังมีปัญหาอยู่ขณะนี้ แต่ยังไม่สามารถเปิดเผยได้ว่าเป็นบริษัทใด โดยคาดว่าใช้เวลาไม่นาน เพราะสอบพยานอีกไม่กี่ปากก็น่าจะดำเนินการได้ และเป็นอีกคดีหนึ่งที่น่าจะเป็นของขวัญวันปีใหม่ให้นายสามารถ”

พล.ต.ต.จรูญเกียรติ กล่าวว่า ส่วนเรื่องการพนัน ได้รับการยืนยันจากผู้ใกล้ชิดว่า นายสามารถชอบเล่นการพนัน ที่มีส่วนได้ส่วนเสียหลายสิบล้านบาท และยังมีเงินที่ใช้ในส่วนอื่นอีกเยอะ ซึ่งอยู่ในเส้นเงิน 100 ล้านที่มีการตรวจสอบไปแล้ว

เมื่อถามว่ากรณีที่นายสามารถอดอาหารและน้ำ เพื่อเรียกร้องความเป็นธรรม และสิทธิการประกันตัวนั้นมีความเห็นอย่างไร พล.ต.ต.จรูญเกียรติ กล่าวว่า “ก็เป็นเรื่องของผู้ต้องหา ส่วนทางตำรวจและดีเอสไอ ก็มีหน้าที่ทำตามข้อเท็จจริงและพยานหลักฐาน เพราะฉะนั้นก็ต้องไปสู้กันในชั้นศาล ขอให้นายสามารถเข้าใจในเหตุและผล มองว่าการอดอาหารไม่ใช่ทางเลือก อย่าเลียนแบบพวกประท้วงอดข้าว อันนี้เป็นเรื่องของการกระทำความผิด อยากให้ตั้งสติแล้วมาสู้กันด้วยพยานหลักฐานดีกว่า ถ้ามีพยานหลักฐานท่านก็สามารถที่จะรอดพ้นต่างๆ ได้”

พล.ต.ต.จรูญเกียรติ กล่าวว่า ส่วนการดำเนินคดีกับนายรัฐภูมิ โตคงทรัพย์ หรือฟิล์ม ขณะนี้ทางพนักงานสอบสวนกำลังเร่งทำสำนวนอย่างเต็มที่ คาดว่าจะมีความชัดเจนในเร็วนี้ เพราะมีการสอบพยานไปเยอะแล้ว โดยขณะนี้ตำรวจทำคดีของนายรัฐภูมิอยู่ 3 คดี ซึ่งจะออกหมายเรียกหรือหมายจับนั้น ให้เป็นเรื่องของพนักงานสอบสวน เนื่องจากให้อิสระพนักงานสอบสวนอย่างเต็มที่ในการดำเนินคดีนี้

ส่วนคดีของนายรัฐภูมิ กับดิไอคอนกรุ๊ปนั้น มีการสอบสวนไปแล้ว จากการสอบปากคำและรวบรวมพยานหลักฐาน คาดว่าไม่น่าจะเป็นพยายามฉ้อโกง แต่เข้าข่ายพยายามกรรโชกทรัพย์ ซึ่งมีอัตราโทษสองในสาม ก็ไม่ได้ขึ้นอยู่กับศาลแขวงแล้ว แต่ไปขึ้นอยู่กับศาลอาญาแทน