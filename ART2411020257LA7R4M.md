---
layout: post
code: "ART2411020257LA7R4M"
origin_url: "https://www.khaosod.co.th/special-stories/news_9486911"
image: "https://github.com/user-attachments/assets/ffc3d5b2-0dcd-463c-bd89-1657532602de"
title: "ไปต่อไม่ไหว บริษัทดังปิดกิจการ 862 ชีวิต ถูกลอยแพ หลังบริษัทแม่ในญี่ปุ่นล้มละลาย"
description: "ไปต่อไม่ไหว บริษัทดังปิดกิจการ 862 ชีวิต ถูกลอยแพ หลังบริษัทแม่ในญี่ปุ่นล้มละลาย ด้าน รมว.แรงงาน สั่งติดตามเยียวยาลูกจ้างทันที"
category: "SPECIAL_STORIES"
language: "th"
date: 2024-11-02T03:01:22.404Z
---

# ไปต่อไม่ไหว บริษัทดังปิดกิจการ 862 ชีวิต ถูกลอยแพ หลังบริษัทแม่ในญี่ปุ่นล้มละลาย

[![ไปต่อไม่ไหว บริษัทดังปิดกิจการ 862 ชีวิต ถูกลอยแพ หลังบริษัทแม่ในญี่ปุ่นล้มละลาย](https://www.khaosod.co.th/wpapp/uploads/2024/11/FUNAI-THAILAND01.jpg "ไปต่อไม่ไหว บริษัทดังปิดกิจการ 862 ชีวิต ถูกลอยแพ หลังบริษัทแม่ในญี่ปุ่นล้มละลาย")](https://www.khaosod.co.th/wpapp/uploads/2024/11/FUNAI-THAILAND01.jpg)

_**ไปต่อไม่ไหว บริษัทดังปิดกิจการ 862 ชีวิต ถูกลอยแพ หลังบริษัทแม่ในญี่ปุ่นล้มละลาย ด้าน รมว.แรงงาน สั่งติดตามเยียวยาลูกจ้างทันที**_

เมื่อวันที่ 2 พฤศจิกายน 2567 นายภูมิพัฒน์ เหมือนจันทร์ โฆษกกระทรวงแรงงาน เปิดเผยว่า นายพิพัฒน์ รัชกิจประการ รัฐมนตรีว่าการกระทรวงแรงงาน สั่งติดตามการช่วยเหลือเยียวยาลูกจ้างบริษัท ฟูไน (ไทยแลนด์) จำกัด จ.นครราชสีมา

หลังจากทราบข่าวว่า สำนักงานใหญ่ในประเทศญี่ปุ่นล้มละลาย ทำให้ บริษัท ฟูไน (ไทยแลนด์) จำกัด ซึ่งเป็นบริษัทที่ผลิตเครื่องรับวิทยุ เครื่องบันทึกและทำสำเนาเสียงและภาพ ต้องปิดกิจการและเลิกจ้างพนักงานทั้งหมด โดยจากการตรวจสอบพบว่า บริษัทมีลูกจ้างทั้งสิ้น 862 คน แบ่งเป็น เพศชาย 310 คน และหญิง 552 คน

โฆษกกระทรวงแรงงาน กล่าวว่า สำนักงานแรงงานจังหวัดนครราชสีมารายงานว่า เมื่อวันที่ 29 ตุลาคม บริษัทดังกล่าวได้ประกาศหยุดดำเนินกิจการชั่วคราว ตั้งแต่วันที่ 1 – 30 พฤศจิกายน เนื่องจากบริษัทแม่ประกาศล้มละลายต่อศาลประเทศญี่ปุ่น ส่งผลกระทบต่อการจัดซื้อวัตถุดิบที่จะนำมาใช้ในการผลิต

โดยทางบริษัทจะจ่ายค่าจ้างให้กับลูกจ้างในอัตราร้อยละ 75 ของค่าจ้างตามมาตรา 75 แห่ง พ.ร.บ.คุ้มครองแรงงาน พ.ศ.2541 ทั้งนี้ รัฐมนตรีว่าการกระทรวงแรงงานมีความห่วงใยลูกจ้างทุกคนที่ได้รับผลกระทบ และมอบหมายให้หน่วยงานของกระทรวงแรงงานลงพื้นที่เก็บข้อมูลและให้ความช่วยเหลือแก่ลูกจ้างตามกฎหมายให้ครอบคลุมทุกด้าน ทั้งค่าจ้าง สิทธิประโยชน์ประกันสังคม และอื่น ๆ

“นายพิพัฒน์ให้ติดตามดูด้วยว่า หลังจากวันที่ 30 พฤศจิกายนไปแล้ว บริษัทจะดำเนินการอย่างไร และลูกจ้างจะมีโอกาสเช่นไรต่อไป หากมีแนวโน้มที่จะว่างงานก็ขอให้สำนักงานจัดหางานและสำนักงานพัฒนาฝีมือแรงงานในพื้นที่เร่งเข้าไปแนะนำตำแหน่งงานว่างแก่ลูกจ้าง หรือฝึกอบรมพัฒนาทักษะอาชีพ เพื่อสร้างอาชีพใหม่หรือใช้เวลาให้เกิดประโยชน์ระหว่างรองาน รวมทั้งให้กระทรวงแรงงานเฝ้าติดตามสถานการณ์การเลิกจ้างทั่วประเทศ เพื่อดูแลช่วยเหลือลูกจ้างที่อาจได้รับผลกระทบอย่างทันท่วงทีด้วย” **นายภูมิพัฒน์ กล่าว**

_ที่มา : มติชน_