---
layout: post
code: "ART2411280506Y68GPG"
origin_url: "https://www.khaosod.co.th/breaking-news/news_9524872"
image: "https://github.com/user-attachments/assets/c3e1ff11-7046-4b8c-be1a-7f51131ecd29"
title: "จ่อแจ้งข้อหา 'ฟิล์ม รัฐภูมิ' ปมคลิปเสียงเรียกเงินบอสดิไอคอน"
description: "จ่อแจ้งข้อหา 'ฟิล์ม รัฐภูมิ' ปมคลิปเสียงเรียกเงินบอสดิไอคอน ด้าน 'เล็ก' คนรถ 'ทนายตั้ม' ให้การเป็นประโยชน์ ไม่ถูกข้อกล่าวหาปมเงิน 39 ล้าน"
category: "HOT_NEWS"
language: "th"
date: 2024-11-28T05:46:43.414Z
---

# จ่อแจ้งข้อหา 'ฟิล์ม รัฐภูมิ' ปมคลิปเสียงเรียกเงินบอสดิไอคอน

[![จ่อแจ้งข้อหา 'ฟิล์ม รัฐภูมิ' ปมคลิปเสียงเรียกเงินบอสดิไอคอน](https://www.khaosod.co.th/wpapp/uploads/2024/11/Film-Ratthapoom-1.jpg "จ่อแจ้งข้อหา 'ฟิล์ม รัฐภูมิ' ปมคลิปเสียงเรียกเงินบอสดิไอคอน")](https://www.khaosod.co.th/wpapp/uploads/2024/11/Film-Ratthapoom-1.jpg)

**จ่อแจ้งข้อหา ‘ฟิล์ม รัฐภูมิ’ ปมคลิปเสียงเรียกเงินบอสดิไอคอน ด้าน ‘เล็ก’ คนรถ ‘ทนายตั้ม’ ให้การเป็นประโยชน์ ไม่ถูกข้อกล่าวหาปมเงิน 39 ล้าน**

วันที่ 28 พ.ย.2567 พ.ต.อ.เอนก เตาสุภาพ รองผู้บังคับการปราบปราม (รอง ผบก.ป.) กล่าวว่า หลังพนักงานสอบสวนสอบปากคำผู้ต้องหาในคดี ดิไอคอน ในเรือนกลางจำพิเศษกรุงเทพ

พ.ต.อ.เอนก กล่าวต่อว่า โดยมีการนำข้อมูลมาประกอบซึ่งอยู่ระหว่างการพิจารณา ว่าการกระทำของ นายรัฐภูมิ โตคงทรัพย์ หรือ ฟิล์ม รัฐภูมิ และ น.ศ.กฤษอนงค์ สุวรรณวงศ์ เข้าข่ายความผิดเกี่ยวกับเรื่องใดบ้าง ระหว่างเป็นข้อหาพยายามฉ้อโกง หรือกรรโชกทรัพย์

พ.ต.อ.เอนก กล่าวอีกว่า หากเข้าข้อหาฉ้อโกงจะเกี่ยวกับศาลแขวง ซึ่งจะมีการพิจารณาออกหมายเรียก แต่หากเป็นข้อหากรรโชกทรัพย์มีอัตราโทษสูงอาจจะพิจารณาออกหมายจับ

พ.ต.อ.เอนก กล่าวด้วยว่า ซึ่งคาดว่าสัปดาห์นี้จะสามารถดำเนินการได้ตามกรอบเวลา ที่ พล.ต.ต.จรูญเกียรติ ปานแก้ว รองผบช.ก. ระบุไว้ว่า ขอเวลา 10 วัน คือภายในอาทิตย์นี้แต่ไม่สามารถระบุได้ว่าเป็นวันไหน

ส่วนเรื่องของ นายเล็ก คนขับรถของนายษิทรา เบี้ยบังเกิด หรือ ทนายตั้ม ที่พบว่าขับรถไปขนเงิน 39 ล้าน พ.ต.อ.เอนก กล่าวว่า เบื้องต้นนายเล็กให้การครบถ้วนทุกอย่าง ซึ่งตรงกับพยานหลักฐานที่ตำรวจมี

พ.ต.อ.เอนก กล่าวต่อว่า จึงเชื่อได้ว่านายเล็กเป็นเพียงลูกน้อง ซึ่งเป็นเรื่องปกติที่จะทำตามคำสั่ง แต่หากพบว่านายเล็กปกปิดข้อมูล อาจถูกแจ้งข้อกล่าวหาเดียวกับ น.ส.ปิณฑิรา (ขอสงวนนามสกุล) ซึ่งเป็นพี่สาวของภรรยานายษิทรา แต่ขณะนี้นายเล็กยังไม่ได้เข้าข่าย

พ.ต.อ.เอนก กล่าวอีกว่า ที่ น.ส.ปิณฑิรา ถูกแจ้งข้อกล่าวหา เพราะให้การปกปิดในหลายประเด็น ที่มีส่วนได้ส่วนเสียในประเด็นนี้ และมีพฤติการณ์ที่ไม่เหมือนนายเล็ก จึงถูกแจ้งข้อกล่าวหาไป

พ.ต.อ.เอนก กล่าวว่า ขณะที่ “แตม” น้องของทนายตั้มที่ถูกระบุว่า มีส่วนกับหลักฐานปลอมในเรื่องรถเบนซ์ของน.ส.จตุพร อุบลเลิศ หรือ เจ๊อ้อย โดยอยู่ระหว่างการรวบรวมหลักฐานว่ามีส่วนเกี่ยวข้องกับเรื่องนี้มากน้อยเพียงใดหากพบข้อมูลว่ามีส่วนกระทำความผิดก็อาจจะพิจารณาดำเนินคดีด้วยเช่นกัน

พ.ต.อ.เอนก กล่าวต่อว่า ทั้งนี้ ภายในสัปดาห์หน้าตนจะลงมาดูภาพรวมของคดีดังกล่าว และอาจจะเรียกตัวนายเล็กมาสอบปากคำเพิ่มเติม ก่อนพิจารณาว่าจะแจ้งข้อกล่าวหาใครเพิ่มเติมหรือไม่ภายในสัปดาห์หน้า