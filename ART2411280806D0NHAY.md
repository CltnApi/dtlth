---
layout: post
code: "ART2411280806D0NHAY"
origin_url: "https://www.khaosod.co.th/sports/news_9525527"
image: "https://github.com/user-attachments/assets/83093ace-3d44-4a37-aa2f-b0bba71b9190"
title: "กฤษฎา ยอมรับไม่ฟังไลฟ์สดประกาศชื่อช้างศึก - ดีใจติดทีมชาติชุดใหญ่หนแรก"
description: "กฤษดา นนทรัตน์ กองหลงจากทรู แบงค็อก ยูไนเต็ด ยอมรับไม่ได้ฟังไลฟ์สดประกาศรายชื่อทีมชาติไทย ลุยศึกอาเซียน ดีใจมีชื่อติดครั้งแรก พร้อมเล่นเกมรับในทุกตำแหน่ง"
category: "SPORTS"
language: "th"
date: 2024-11-28T08:36:25.609Z
---

# กฤษฎา ยอมรับไม่ฟังไลฟ์สดประกาศชื่อช้างศึก - ดีใจติดทีมชาติชุดใหญ่หนแรก

[![กฤษฎา ยอมรับไม่ฟังไลฟ์สดประกาศชื่อช้างศึก - ดีใจติดทีมชาติชุดใหญ่หนแรก](https://www.khaosod.co.th/wpapp/uploads/2024/11/Kritsada.jpg "กฤษฎา ยอมรับไม่ฟังไลฟ์สดประกาศชื่อช้างศึก - ดีใจติดทีมชาติชุดใหญ่หนแรก")](https://www.khaosod.co.th/wpapp/uploads/2024/11/Kritsada.jpg)

กฤษดา นนทรัตน์ กองหลังจากทรู แบงค็อก ยูไนเต็ด ยอมรับไม่ได้ฟังไลฟ์สดประกาศรายชื่อทีมชาติไทย ลุยศึกอาเซียน ดีใจมีชื่อติดครั้งแรก พร้อมเล่นเกมรับในทุกตำแหน่ง

กฤษฎา นนทรัตน์ แนวรับทีมชาติไทยจาก “แข้งเทพ”ทรู แบงค็อก ยูไนเต็ด เปิดใจหลังจากที่มีชื่อติดทีมชาติไทย ชุดใหญ่ ครั้งแรก ในการลุยศึกชิงแชมป์อาเซียน 2024 (เอเอฟเอฟ มิตซูบิชิ อิเล็กทริก คัพ 2024) หลังจากที่ มาซาทาดะ อิชิอิ กุนซือใหญ่ทัพช้างศึก ชาวญี่ปุ่น ประกาศรายชื่อ 26 คนในการไลฟ์สดบนเพจเฟซบุ๊กช้างศึก เมื่อ 26 พ.ย.

กองหลังจากทรู แบงค็อก กล่าวว่า “ตอนนั้นซ้อมอยู่กับแบงค็อก ที่สิงคโปร์ ไม่ได้ติดตามตอนประกาศ จริงๆ ไม่ได้คาดหวัง ไม่ได้คิดอะไร แต่พอซ้อมเสร็จมีพี่ๆ เพื่อนๆ ในทีมมาแซว มาพูด คิดว่าหลอกหรืออำกัน แต่พอเปิดดูไลฟ์ในห้องแต่งตัว มีชื่อเรา รู้สึกดีใจ ทุกคนมาแสดงความยินดีกับผมกับการติดทีมชาติไทยชุดใหญ่ครั้งแรก”

“พี่ๆ หลายคนบอกว่าให้เราโฟกัสกับเกมที่ต้องลงเล่นให้ต้นสังกัดก่อน ให้พยายามโฟกัสกับงานตรงหน้า พยายามทำให้เต็มที่ ไม่ต้องสนใจเรื่องที่ไม่เกี่ยวข้องและพยายามแสดงให้โค้ชเห็นผลงานในสนาม ทำให้ออกมาดีที่สุดก่อน นอกจากเพื่อนๆ ยังมีครอบครัวที่แสดงความยินดีกับเรา ส่วนโค้ชแบน (ธชตวัน ศรีปาน) แสดงความยินดีกับผม และบอกผมว่าให้พยายามทำให้ดี รักษามาตรฐานของตัวเองเอาไว้ให้ได้”

“แน่นอนตอนนี้โอกาสมาแล้วต้องพยายามทำเต็มที่ และถ้าได้ลงสนามจริงๆ จะพยายามทำตามแท็กติกโค้ชช่วยเหลือทีมให้ได้มากที่สุด ไม่ว่าจะลงเล่นในตำแหน่งไหน ผมพร้อมเล่นได้ทั้งหมดในแผงเกมรับ จะพยายามทำให้ดีที่สุด เล่นตามแผนที่โค้ชอิชิอิต้องการ”

“ผมว่าโค้ชเป็นกันเองกับนักเตะทุกคนนะ ตอนผมเล่นกับทีมชาติไทย ยู-23 ครั้งล่าสุด โค้ชอิชิอิ เป็นที่ปรึกษา ผมยังจำคำที่โค้ชบอกผมได้ว่า ผมทำได้ดีแล้ว แต่ต้องพยายามแก้ไขเรื่องการเช็กไลน์เกมรับให้ดีกว่านี้ จากนั้นผมพยายามแก้ไขและพัฒนาในจุดนี้มาตลอด ผมคิดว่าโค้ชคงได้เห็นสิ่งที่เขาแนะนำผมว่ามีการปรับปรุงและพยายามแก้ไขได้ดีขึ้น”

สำหรับฟุตบอล อาเซียน คัพ จัดมาทั้งหมด 14 ครั้ง ไทยได้แชมป์มากที่สุด 7 ครั้ง ตามด้วยสิงคโปร์ 4 ครั้ง, เวียดนาม 2 ครั้ง และมาเลเซีย 1 ครั้ง โดยชิงแชมป์อาเซียน 2024 ทีมชาติไทย อยู่ในกลุ่มเอ ร่วมกับ มาเลเซีย สิงคโปร์ กัมพูชา และ ติมอร์ เลสเต

ส่วนโปรแกรมการแข่งขันของทีมชาติไทยมีดังนี้

นัดแรก 8 ธันวาคม 2567  
ติมอร์ เลสเต พบ ทีมชาติไทย เวลา 20.00 น. ที่ฮัง เดย์ สเตเดียม (เวียดนาม)

นัดที่สอง 14 ธันวาคม 2567  
ทีมชาติไทย พบ มาเลเซีย เวลา 20.00 น. ที่ราชมังคลากีฬาสถาน

นัดที่สาม 17 ธันวาคม 2567  
สิงคโปร์ พบ ทีมชาติไทย เวลา 19.30 น. สนามกีฬาแห่งชาติสิงคโปร์

นัดที่สี่ 20 ธันวาคม 2567  
ทีมชาติไทย พบ กัมพูชา เวลา 20.00 น. ราชมังคลากีฬาสถาน

รอบรองชนะเลิศ  
เลกแรก : 26-27 ธันวาคม 2567  
เลกสอง : 29-30 ธันวาคม 2567

รอบชิงชนะเลิศ  
เลกแรก : 2 มกราคม 2568  
เลกสอง : 5 มกราคม 2568

ถ่ายทอดสดผ่านทางช่อง 32, AIS PLAY และยูทูบ BG SPORTS