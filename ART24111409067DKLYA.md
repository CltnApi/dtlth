---
layout: post
code: "ART24111409067DKLYA"
origin_url: "https://www.khaosod.co.th/sports/news_9505492"
image: "https://github.com/user-attachments/assets/38fd7b05-7f26-4a6e-9a84-af6e97411060"
title: "หนูน้อยขาไถรอบซูเปอร์แชมป์สุดคึกคัก - ส.จักรยาน เปิดแข่งคลาส บี เพิ่ม"
description: "ความเคลื่อนไหวการแข่งขันจักรยานหนูน้อยขาไถชิงแชมป์ประเทศไทย ชิงถ้วยพระราชทานฯ ประจำปี 2567 รอบ TCA ซูเปอร์แชมป์ ที่จะจัดขึ้น ในวันที่ 17 พ.ย.67"
category: "SPORTS"
language: "th"
date: 2024-11-14T09:15:59.050Z
---

# หนูน้อยขาไถรอบซูเปอร์แชมป์สุดคึกคัก - ส.จักรยาน เปิดแข่งคลาส บี เพิ่ม

[![หนูน้อยขาไถรอบซูเปอร์แชมป์สุดคึกคัก - ส.จักรยาน เปิดแข่งคลาส บี เพิ่ม](https://www.khaosod.co.th/wpapp/uploads/2024/11/cyling.jpg "หนูน้อยขาไถรอบซูเปอร์แชมป์สุดคึกคัก - ส.จักรยาน เปิดแข่งคลาส บี เพิ่ม")](https://www.khaosod.co.th/wpapp/uploads/2024/11/cyling.jpg)

ความเคลื่อนไหวการแข่งขันจักรยานหนูน้อยขาไถชิงแชมป์ประเทศไทย ชิงถ้วยพระราชทานฯ ประจำปี 2567 รอบ TCA ซูเปอร์แชมป์ ที่จะจัดขึ้น ในวันที่ 17 พ.ย.67 เวลา 08.30 น. ที่สวนกีฬาหมล เขตหนองจอก กทม.

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า สมาคมกีฬาจักรยานฯ ได้ร่วมกับ บริษัท ซีโน-แปซิฟิค เทรดดิ้ง (ไทยแลนด์) จำกัด, บริษัท ท่าอากาศยานไทย จำกัด (มหาชน) หรือ AOT, สำนักงานกองทุนสนับสนุนการสร้างเสริมสุขภาพ (สสส.), บริษัท ไออาร์พีซี จำกัด (มหาชน), ตลาดไท รังสิต และเอฟบีที จัดการแข่งขันจักรยานหนูน้อยขาไถ ชิงแชมป์ประเทศไทย “Thailand Balance Bike Championships 2024” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 รอบ TCA ซูเปอร์แชมป์ ในวันอาทิตย์ที่ 17 พฤศจิกายน ที่สวนกีฬากมล ถนนสุวินทวงศ์ เขตหนองจอก กรุงเทพมหานคร

พลเอกเดชา กล่าวว่า สำหรับพิธีเปิดการแข่งขัน เริ่มเวลา 08.30 น. โดยมี ดร.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย สมาชิกสภาผู้แทนราษฎรกรุงเทพมหานคร เขต 18 หนึ่งเดียวจากพรรคเพื่อไทย ให้เกียรติเป็นประธานในพิธีเปิด พร้อมมอบถ้วยรางวัลชนะเลิศให้แก่หนูน้อยที่ได้อันดับต่าง ๆ ในรอบ TCA ซูเปอร์แชมป์ ล่าสุดมีหนูน้อยที่ยืนยันสิทธิ์ร่วมแข่งขันมาแล้วเกือบ 600 คน จากทั้งหมด 698 คน ซึ่งสมาคมกีฬาจักรยานฯ กำหนดเวลายืนยันสิทธิ์ที่เว็บไซต์ของสมาคมฯ www.thaicycling.or.th/events/quota ก่อนเวลา 12.00 น. ของวันที่ 15 พฤศจิกายน คาดว่าหลังจากปิดระบบการยืนยันสิทธิ์แล้วน่าจะมีหนูน้อยขาไถร่วมแข่งขันเกือบ 100% เต็ม

“หนูน้อยขาไถที่ชนะเลิศการแข่วงขันในแต่ละรุ่น ของรอบ TCA ซูเปอร์แชมป์ จะได้ครองถ้วยพระราชทานฯ พร้อมได้รับเสื้อแชมป์ประเทศไทย, เกียรติบัตร และตุ๊กตาช่อดอกไม้ที่ระลึก ส่วนอับดับ 2-10 จะได้รับถ้วยเกียรติยศจากสมาคมฯ, เกียรติบัตร และตุ๊กตาช่อดอกไม้ที่ระลึก ส่วนหนูน้อยที่พลาดหวังไม่ได้สิทธิ์เข้าแข่งขันรอบ TCA ซูเปอร์แชมป์ จากการแข่งขันรอบคัดเลือกภาคต่าง ๆ รวมทั้งนักปั่นขาไถมือใหม่ที่อยากร่วมประลองฝีมือ ทางสมาคมกีฬาจักรยานฯ ก็จะจัดแข่งขันในรุ่นคลาส B ควบคู่กันไป โดยหนูน้อยที่ได้อันดับ 1-10 ของแต่ละรุ่นจะได้รับถ้วยเกียรติยศ พร้อมเกียรติบัตร และตุ๊กตาช่อดอกไม้ที่ระลึก นอกจากนี้ยังมีสิทธิ์จับสลากลุ้นของรางวัลพิเศษ เช่น กตา Labubu Macaron, ตุ๊กตา Baby Three V3 และตุ๊กตาฮิปโปโปเตมัส พร้อมทั้งของรางวัลอื่น ๆ อีกมากมาย” พลเอกเดชา กล่าว

นายกสองล้อไทย กล่าวอีกว่า มีผู้ปกครองส่วนหนึ่งสอบถามเข้ามาว่ากรณีนักกีฬาหนูน้อยขาไถที่ได้สิทธิ์แข่งขันรอบ TCA ซูเปอร์แชมป์ไปแล้วในรุ่นอายุของตัวเอง สามารถลงแข่งขันรุ่นเดียวกันในคลาส B ได้อีกหรือไม่ ก็ขอเรียนว่าตามกฎระเบียบไม่สามารถลงแข่งขันได้ ส่วนอีกกรณีหนึ่งที่นักกีฬาที่ได้สิทธิ์แข่งขันรอบ TCA ซูเปอร์แชมป์ในรุ่นอายุของตัวเองเพียงรุ่นเดียว จะลงแข่งขันในรุ่น Open Small หรือ Open Big ของคลาส B ได้หรือไม่ กรณีนี้สามารถลงแข่งได้ เพราะถือว่าไม่ใช่โควตาเดียวกัน

“เสธ.หมึก” กล่าวต่อไปว่า กำหนดการฝึกซ้อมของบรรดาหนูน้อย จะเปิดให้ฝึกซ้อมเส้นทางแข่งขันจริงได้ในวันศุกร์ที่ 15 และวันเสาร์ที่ 16 พฤศจิกายน เวลา 09.00-20.00 น. ทั้งสองวัน โดยทางสวนกีฬากมลจะเปิดไฟฟ้าส่องสว่างให้ฝึกซ้อมในช่วงค่ำคืน สำหรับการฝึกซ้อมกับแท่นปล่อยตัว (Start Gate) จะเปิดให้ซ้อมในวันเสาร์ที่ 16 พฤศจิกายน เวลา 16.00-20.00 น. ส่วนการแข่งขันในวันอาทิตย์ที่ 17 พฤศจิกายน จะเริ่มแข่งตั้งแต่เวลา 07.00 น. ประเดิมด้วยรุ่น Open Big อายุ 5-10 ขวบ ชาย-หญิง จากนั้นจะต่อด้วยรุ่นอายุ 1.8-2 ขวบ ชาย-หญิง ทั้งในรอบ TCA ซูเปอร์แชมป์ และคลาส B เรียงตาลำดับกันไป ผู้ปกครองสามารถเข้าไปติดตามรายละเอียดได้ที่เพจเฟซบุ๊ก Thailand Cycling Association และเพจเฟซบุ๊ก “หนูน้อยขาไถ ชิงแชมป์ประเทศไทย”

ทั้งนี้ ผู้ปกครองที่สนใจส่งบุตรหลานสมัครเข้าแข่งขันในคลาส B สามารถสมัครได้ได้ที่อาคารเอฟบีที เอ้าต์เลต ภายในสวนกีฬากมล ถนนสุวินทวงศ์ เขตหนองจอก กรุงเทพมหานคร ในวันเสาร์ที่ 16 พฤศจิกายน เวลา 09.00-17.00 น. เพียงวันเดียวเท่านั้น ไม่มีการขยายเวลารับสมัครเพิ่ม