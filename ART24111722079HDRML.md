---
layout: post
code: "ART24111722079HDRML"
origin_url: "https://www.khaosod.co.th/sports/news_9509881"
image: "https://github.com/user-attachments/assets/e75979c6-48e5-4361-8853-084b5932d9d8"
title: "ฝรั่งเศสอาศัยทีเด็ดลูกนิ่งบุกพิฆาตอิตาลี แซงคว้าแชมป์กลุ่มยูฟ่า เนชันส์ ลีก"
description: "ฝรั่งเศสอาศัยทีเด็ดลูกเซ็ตพีซเจาะตาข่ายอิตาลีได้ถึง 3 ตุง ทำให้เป็นฝ่ายชนะพร้อมกับแซงคว้าแชมป์กลุ่มยูฟ่า เนชันส์ ลีก ด้วยประตูได้เสียที่ดีกว่า"
category: "SPORTS"
language: "th"
date: 2024-11-17T22:11:51.844Z
---

# ฝรั่งเศสอาศัยทีเด็ดลูกนิ่งบุกพิฆาตอิตาลี แซงคว้าแชมป์กลุ่มยูฟ่า เนชันส์ ลีก

[![ฝรั่งเศสอาศัยทีเด็ดลูกนิ่งบุกพิฆาตอิตาลี แซงคว้าแชมป์กลุ่มยูฟ่า เนชันส์ ลีก](https://www.khaosod.co.th/wpapp/uploads/2024/11/AP24322732598098.jpg "ฝรั่งเศสอาศัยทีเด็ดลูกนิ่งบุกพิฆาตอิตาลี แซงคว้าแชมป์กลุ่มยูฟ่า เนชันส์ ลีก")](https://www.khaosod.co.th/wpapp/uploads/2024/11/AP24322732598098.jpg)

การแข่งขันฟุตบอลยูฟ่า เนชันส์ ลีก 2024-25 เมื่อวันที่ 17 พฤศจิกายน ลีกเอ กลุ่ม 2 “อัซซูรี”อิตาลี เปิดสนามสตาดิโอ จูเซ็ปเป เมอัซซา รับการมาเยือนของ “ตราไก่”ฝรั่งเศส

เกมนี้เจ้าบ้านส่ง มาเตโอ เรเตกี, นิโกโล บาเรลลา, ดาวิเด ฟรัตเตซี ลงตัวจริง ส่วนทีมเยือนใช้งาน ร็องดัล โคโล มูอานี, มาร์กกุส ตูราม, คริสโตเฟอร์ เอ็นคุนคู

เริ่มเกมมาแค่ 2 นาที ฝรั่งเศสได้ลูกเตะมุมฝั่งซ้าย ลูกาส์ ดีญ เปิดเข้ากลางให้ อาเดรียง ราบิโอต์ ขึ้นโขกเข้าประตูไป ทีมเยือนนำ 1-0

นาที 33 จากลูกฟรีคิกระยะประมาณ 25 หลา ลูกาส์ ดีญ ปั่นด้วยซ้ายลูกลอยโค้งข้ามกำแพงไปชนคานแล้วเด้งมาโดนตัว กูเยลโม วิคาริโอ ที่พยายามพุ่งเซฟกระดอนเข้าประตูไป ฝรั่งเศสบวกเพิ่มเป็น 2-0 นับเป็นการทำเข้าประตูตัวเองของวิคาริโอ

นาที 35 เฟเดริโก ดิมาร์โก หลุดเข้าทางด้านซ้ายของเขตโทษแล้วเปิดบอลเข้ากลาง ลูกหลุดไปถึง อันเดรีย คัมเบียโซ ที่รออยู่โล่งๆ ตั้งเท้าแปเข้าไป อิตาลีไล่มาเป็น 1-2 และจบครึ่งแรกไปด้วยสกอร์นี้

ครึ่งหลังนาที 65 ฝรั่งเศสได้ฟรีคิกทางริมเส้นฝั่งซ้าย ลูกาส์ ดีญ เปิดลอยมาเข้าทาง อาเดรียง ราบิโอต์ กระโดดขึ้นโขกเข้าไป ทีมเยือนจึงบุกมาชนะ 3-1

ผลอีกคู่ อิสราเอล ชนะ เบลเยียม 1-0

ทำให้จบ 6 นัด ฝรั่งเศสแซงขึ้นมาเป็นแชมป์กลุ่ม โดยมี 13 คะแนนเท่าอิตาลีที่หล่นไปเป็นรองแชมป์กลุ่ม และเฮดทูเฮดก็เจ๊ากันด้วย แต่ประตูได้เสียรวมฝรั่งเศสดีกว่า ถึงกระนั้นทั้ง 2 ทีมก็ผ่านเข้าสู่รอบน็อกเอาต์ชิงแชมป์ต่อไป

ส่วนเบลเยียมกับอิสราเอลมี 4 คะแนนเท่ากัน แต่เบลเยียมเฮดทูเฮดดีกว่าจึงได้อันดับ 3 ต้องไปเพลย์ออฟหนีตกชั้นต่อ ขณะที่อิสราเอลจบอันดับ 4 ตกชั้นสู่ลีกบีทันที

ผลคู่อื่น ลีกบี : อังกฤษ ชนะ ไอร์แลนด์ 5-0, ฟินแลนด์ แพ้ กรีซ 0-2, นอร์เวย์ ชนะ คาซัคสถาน 5-0, ออสเตรีย เสมอ สโลวีเนีย 1-1 ลีกซี : ลัตเวีย แพ้ อาร์เมเนีย 1-2, นอร์ทมาซิโดเนีย ชนะ หมู่เกาะแฟโร 1-0