---
layout: post
code: "ART2411260854HZT7WO"
origin_url: "https://www.khaosod.co.th/breaking-news/news_9522095"
image: "https://github.com/user-attachments/assets/fb40374c-1c12-49a1-ab9e-0d5f61e01630"
title: "ส่งฟ้องอัยการ 14 คดี แอม ไซยาไนด์ วางยาพิษ สังหารเหยื่อ 14 ศพ รอดตายคนเดียว"
description: "ส่งฟ้องอัยการ 14 คดี แอม ไซยาไนด์ วางยาพิษ สังหารเหยื่อ 14 ศพ รอดตายคนเดียว มอบให้อัยการพิจารณาสำนวน เห็นสมควรสั่งฟ้อง ทั้ง 14 สำนวน"
category: "HOT_NEWS"
language: "th"
date: 2024-11-26T16:47:23.184Z
---

# ส่งฟ้องอัยการ 14 คดี แอม ไซยาไนด์ วางยาพิษ สังหารเหยื่อ 14 ศพ รอดตายคนเดียว

[![ส่งฟ้องอัยการ 14 คดี แอม ไซยาไนด์ วางยาพิษ สังหารเหยื่อ 14 ศพ รอดตายคนเดียว](https://www.khaosod.co.th/wpapp/uploads/2024/11/am-1.jpg "ส่งฟ้องอัยการ 14 คดี แอม ไซยาไนด์ วางยาพิษ สังหารเหยื่อ 14 ศพ รอดตายคนเดียว")](https://www.khaosod.co.th/wpapp/uploads/2024/11/am-1.jpg)

**ส่งฟ้องอัยการ 14 คดี แอม ไซยาไนด์ วางยาพิษ สังหารเหยื่อ 14 ศพ รอดตายคนเดียว มอบให้อัยการพิจารณาสำนวน เห็นสมควรสั่งฟ้อง ทั้ง 14 สำนวน**

กรณี คดีลอบวางยา ไซยาไนด์ ฆาตกรรมสุดอำมหิต หลังศาลอาญามีคำพิพากษาประหารชีวิต นางสรารัตน์ หรือแอม ไซยาไนด์ ในคดีวางยาพิษทำให้ น.ส.ศิริพร ขันวงษ์ หรือก้อย เสียชีวิต ในคดีเดียวกันยังพิพากษาจำคุก พ.ต.ท.วิฑูรย์ รังสิวุฒาภรณ์ อดีตสามี แอม ไซยาไนด์ เป็นเวลา 1 ปี 4 เดือน และจำคุก น.ส.ธันย์นิชา หรือทนายพัช 2 ปี ข้อหา ช่วยเหลือผู้กระทำผิดมิให้ต้องรับโทษ หรือรับโทษน้อยลง

[![](https://www.khaosod.co.th/wpapp/uploads/2024/11/65969_0-696x411.jpg)](https://www.khaosod.co.th/wpapp/uploads/2024/11/65969_0.jpg)

โดยพ.ต.ท.วิฑูรย์และ น.ส.ธันย์นิชา หรือทนายพัช ได้รับการปล่อยชั่วคราว ศาลตีหลักทรัพย์คนละ 100,000 บาท ต่อมาทนายพัชยื่นถอนตัวจากการเป็นทนายความของแอม อ้างว่ามุมมองทางการต่อสู้คดีแตกต่างกัน โดยสำนวนการเสียชีวิตของ น.ส.ศิริพรเป็นคดีแรกที่ได้รับการตัดสิน จากเหยื่อผู้เป็นเจ้าหนี้ทั้งหมด 15 ราย เสียชีวิต 14 ราย และรอดตาย 1 ราย

[![](https://www.khaosod.co.th/wpapp/uploads/2024/11/65970_0-696x419.jpg)](https://www.khaosod.co.th/wpapp/uploads/2024/11/65970_0.jpg)

ความคืบหน้า เมื่อวันที่ 27 พ.ย.67 ที่สำนักอัยการสูงสุด ถนนรัชดาภิเษก ผู้สื่อข่าวรายงานความคืบหน้า การดำเนินคดีกับนางสรารัตน์ รังสิวุฒาภรณ์ หรือแอม ไซยาไนด์ พล.ต.ท.ธนายุตม์ วุฒิจรัสธํารงค์ผู้ช่วย ผบ.ตร. พ.ต.อ.เอนก เตาสุภาพ รองผบก.ป. นำทีมพนักงานสอบสวน บก.ป. นำสำนวนการสอบสวนผู้เสียชีวิตจากการถูก แอม ไซยาไนด์ วางยาพิษ 14 คดี ส่งมอบให้แก่ นายสัญจัย จันทร์ผ่อง อธิบดีอัยการ สำนักงานคดีอาญา

[![](https://www.khaosod.co.th/wpapp/uploads/2024/11/2401692-696x467.jpg)](https://www.khaosod.co.th/wpapp/uploads/2024/11/2401692.jpg)

สำหรับคดีลอบวางยาพิษทำให้มีผู้เสียชีวิต 14 คน ประกอบด้วย 1.นางลัดดา ขาวอินทร์ มีเอกสารสอบสวน 1,806 แผ่น รวม 5 แฟ้ม 2.ด.ต.นิติพลธ์ นุชิต เอกสาร 2,942 แผ่น รวม 7 แฟ้ม  
3\. พ.ต.อ.จามร อันดี เอกสาร 2,809 แผ่น รวม 6 แฟ้ม 4.นายเกิด แก้วบุบผา เอกสาร 2,616 แผ่น รวม 7 แฟ้ม 5.นางพวงแก้ว วงษ์สวัสดิ์ เอกสาร 2,671 แผ่น รวม 6 แฟ้ม 6.พระสมเกียรติ ทรพับ เอกสาร 2,169 แผ่น รวม 6 แฟ้ม 7.นายเท่ง โตไร่ เอกสาร 1,953 แผ่น รวม 4 แฟ้ม

8.นายสงกรานต์ ธรรมสังวาลย์ เอกสาร 869 แผ่น รวม 3 แฟ้ม 9.นายฐิฎิชัยเดช วงศ์ไกรสิณ เอกสาร 1,932 แผ่น รวม 4 แฟ้ม 10.พ.อ.สายชล พจนารถ เอกสาร 2,716 แผ่น รวม 5 แฟ้ม 11.น.ส.นภพรรณ ยรรยงชัยกิจ เอกสาร 2,760 แผ่น รวม 6 แฟ้ม 12.นางกานติมา แพสอาด เอกสาร 2,821 แผ่น รวม 6 แฟ้ม 13.นายไพบูลย์ สามบุญมี เอกสาร 3,479 แผ่น รวม 8 แฟ้ม และ 14. นางสาคร แสนจันทร์ เอกสาร 2,868 แผ่น รวม 6 แฟ้ม

ทั้งหมดกล่าวหานางสรารัตน์ รังสิวุฒาภรณ์ หรือ “แอม ไซยาไนด์” ในความผิดข้อหา ฆ่าผู้อื่นโดยไตร่ตรองไว้ก่อน และเพื่อจะเอาหรือเอาไว้ซึ่งผลประโยชน์วันเกิดแต่การที่ตนได้กระทำความผิดอื่นเพื่อปกปิดความผิดอื่นของตน หรือหลีกเลี่ยงให้พ้นอาญาในความผิดอื่นที่ตนได้กระทำไว้ และปลอมปนอาหาร ยาหรือเครื่องอุปโภคบริโภคอื่นใด เพื่อบุคคลอื่นเสพหรือใช้ หลักการปลอมปนนั้นน่าจะเป็นเหตุให้เกิดอันตรายแก่สุขภาพ โดนเป็นเหตุให้บุคคลอื่นถึงแก่ความตาย

พล.ต.ท.ธนายุตม์ เปิดเผยว่า คดีนี้ตนได้รับการมอบหมายให้เป็นหัวหน้าพนักงานสอบสวน โดยมีทีมพนักงานสอบสวนของกองบัญชาการตำรวจสอบสวนกลาง และตำรวจภูธรในพื้นที่จังหวัดที่พบผู้เสียชีวิตเข้าร่วมการสอบสวนรวมทั้งสิ้น 14 สำนวน

สืบเนื่องจากคดีหลักที่ศาลได้พิพากษาคดีแรก เกิดขึ้นในพื้นที่ สภ.บ้านโป่ง จ.ราชบุรี โดย ผบช.ภ.7 ทำคดีมาอย่างต่อเนื่อง และนำสำนวนการสอบสวนให้ บช.ก.รวบรวมพยานหลักฐาน และสืบสวนสอบสวนทั้ง 14 สำนวน มีการประชุมรวบรวมพยานหลักฐาน พยานเอกสาร พยานบุคคล และผู้ชำนาญการ

เชื่อมโยงร้อยเรียงสำนวนในแผนประทุษกรรมของแอม ในการกระทำความผิดครั้งนี้มีการไตร่ตรองไว้ก่อน มีมูลเหตุจูงใจวางแผนเชื่อมโยง ทุกสำนวนสอบสวนกองปราบปรามร่วมมือกับทางนครบาลและภูธร ติดตามคดีอย่างต่อเนื่อง และมีความเห็นสมควรสั่งฟ้อง แอม ทั้ง 14 สำนวน

ผู้ช่วย ผบ.ตร. กล่าวว่า การกระทำความผิดของคนร้ายรายนี้มีผู้เสียชีวิต 14 คน รอดชีวิตเพียง 1 คน หากไม่สามารถจับกุมได้อาจมีผู้เสียชีวิตมากกว่านี้ พฤติกรรมของคนร้ายมีความโหดเหี้ยม เลือดเย็น ใช้สารเคมีในอาหารและเครื่องดื่มเป็นอันตรายต่อชีวิต เป็นการฆ่าแบบต่อเนื่อง

ต้องขอขอบคุณพนักงานสืบสวนสอบสวนที่ได้ทำงานกันอย่างต่อเนื่องมาโดยตลอด ผบ.ตร.คาดหวังจะคืนความเป็นธรรมให้แก่พี่น้องประชาชนและญาติผู้เสียชีวิตทุกคน ศาลและอัยการคืนความเป็นธรรมให้แก่ น.ส.ศิริพร หรือก้อย ผู้เสียชีวิตในคดีแรกได้ และทั้ง 14 คดีนี้ เป็นคดีที่สำคัญตนจึงเดินทางมามอบสำนวนให้แก่อัยการด้วยตัวเอง

พล.ต.ท.ธนายุตม์ กล่าวว่า การพิจารณาสำนวนตัดสินคดี น.ส.ศิริพร หรือก้อย นั้น ทีมพนักงานสอบสวนได้นำคำพิพากษามาปรึกษากัน เพื่อเชื่อมโยงและร้อยเรียงการสอบสวนรวมถึงพฤติกรรมแผนประทุษกรรมของคนร้ายและสาเหตุว่ามีมูลเหตุจูงใจในการก่อเหตุอย่างไร แม้ไม่มีประจักษ์พยานเห็นเหตุการณ์แต่ทีมพนักงานสืบสวนสอบสวนมั่นใจพยานหลักฐานทุกอย่างทั้งพยานบุคคล พยานเอกสารและพยานนิติวิทยาศาสตร์

โดยเฉพาะพยานด้านนิติวิทยาศาสตร์ที่ไม่สามารถโกหกหลอกลวงได้ จะยืนยันการกระทำความผิดของผู้ต้องหารายนี้ ขอให้ญาติผู้เสียชีวิตทั้งหมดมั่นใจได้ว่า ตำรวจให้ความสำคัญทั้งหมด รวมถึงในชั้นสืบพยานคดีนี้ด้วย ส่วนคำพิพากษาอยู่ที่ดุลพินิจของศาลว่าจะลงโทษผู้ต้องหาอย่างไร

พล.ต.ท.ธนายุตม์กล่าวว่า ในส่วนของการอุทธรณ์คดีคำพิพากษาของน.ส.ศิริพร หรือก้อย นั้นทางพนักงานสอบสวนปรึกษาหารือกับทางอัยการมาโดยตลอด และเชื่อว่ามั่นจะสามารถดำเนินการอย่างดีที่สุดในชั้นศาลอุทธรณ์

ด้านนายสัญจัย กล่าวว่า ตนได้รับสำนวนจากทางตำรวจทั้ง 14 สำนวนแล้ว หลังจากนี้ขั้นตอนต่อไปจะมอบหมายให้อัยการพิจารณาสำนวน และดำเนินการในขั้นตอนต่อไป เมื่อสำนวนมีจำนวนมากจะต้องพิจารณาที่จะจ่ายสำนวนให้แก่พนักงานอัยการในการพิจารณาอีกครั้งหนึ่ง สำหรับผลคำพิพากษาในคดีแรกนั้น ก็จะต้องดูเป็นรายคดีไป ยังบอกไม่ได้ว่าจะมีผลต่อคดีอื่นหรือไม่อย่างไร ต้องพิจารณาเป็นรายคดี