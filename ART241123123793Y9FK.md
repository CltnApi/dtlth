---
layout: post
code: "ART241123123793Y9FK"
origin_url: "https://www.khaosod.co.th/sports/news_9518620"
image: "https://github.com/user-attachments/assets/5327420b-313f-4540-92f5-c248c20f6b89"
title: "รังสฤษดิ์ นายกกอล์ฟไทย บุกให้กำลังใจดาวรุ่งคัดทีมชาติ เตรียมซีเกมส์ 2025"
description: "สมาคมกีฬากอล์ฟแห่งประเทศไทยฯ จัดการแข่งขันโครงการพัฒนานักกอล์ฟดาวรุ่งมุ่งสู่นักกอล์ฟทีมชาติไทย รอบคัดเลือก ที่สนามกรังด์ปรีซ์ กอล์ฟ คลับ จ.กาญจนบุรี"
category: "SPORTS"
language: "th"
date: 2024-11-23T13:08:49.529Z
---

# รังสฤษดิ์ นายกกอล์ฟไทย บุกให้กำลังใจดาวรุ่งคัดทีมชาติ เตรียมซีเกมส์ 2025

[![รังสฤษดิ์ นายกกอล์ฟไทย บุกให้กำลังใจดาวรุ่งคัดทีมชาติ เตรียมซีเกมส์ 2025](https://www.khaosod.co.th/wpapp/uploads/2024/11/golf-2.jpg "รังสฤษดิ์ นายกกอล์ฟไทย บุกให้กำลังใจดาวรุ่งคัดทีมชาติ เตรียมซีเกมส์ 2025")](https://www.khaosod.co.th/wpapp/uploads/2024/11/golf-2.jpg)

สมาคมกีฬากอล์ฟแห่งประเทศไทยฯ จัดการแข่งขันโครงการพัฒนานักกอล์ฟดาวรุ่งมุ่งสู่นักกอล์ฟทีมชาติไทย รอบคัดเลือก ที่สนามกรังด์ปรีซ์ กอล์ฟ คลับ จ.กาญจนบุรี ระหว่างวันที่ 21-24 พ.ย.67

สำหรับกอล์ฟรายการนี้ จะเป็นสนามคัดเลือกนักกอล์ฟฝีมือดีที่จะพัฒนาสู่ทีมชาติไทยต่อไป แข่งแบบสโตรกเพลย์กรอสสกอร์ โดยนักกอล์ฟชาย จะคัด 32 คน แบ่งเป็นรุ่นอายุ 17-22 ปี จำนวน 12 คน และรุ่น 13-16 ปี จำนวน 20 คน และนักกอล์ฟหญิง คัดจำนวน 24 คน แบ่งเป็นรุ่นอายุ 17-22 ปี จำนวน 8 คน และรุ่นอายุ 13-16 ปี จำนวน 16 คน

โดย นายรังสฤษดิ์ ลักษิตานนท์ นายกสมาคมกีฬากอล์ฟแห่งประเทศไทยฯ ได้เดินทางไปให้กำลังใจ และดูฟอร์มของนักกีฬา ในการแข่งขันโครงการพัฒนานักกอล์ฟดาวรุ่งมุ่งสู่นักกอล์ฟทีมชาติไทย รอบคัดเลือก ที่สนามกรังด์ปรีซ์ กอล์ฟ คลับ ด้วย

นายรังสฤษดิ์ กล่าวว่า สำหรับกอล์ฟรายการนี้ จัดขึ้นเพื่อเปิดโอกาสให้นักกอล์ฟเยาวชน แต่ละรุ่นอายุ ทั่วประเทศไทย ได้มีโอกาสแสดงความสามารถ เพื่อเป็นบันไดในการเข้าสู่ทีมชาติไทยต่อไป ซึ่งสิ่งสำคัญคือนักกอล์ฟแต่ละคนต้องมุ่งมั่นตั้งใจในการฝึกซ้อม ซึ่งสำหรับนักกอล์ฟที่เข้าสู่โครงการ สมาคมกีฬากอล์ฟแห่งประเทศไทย จะสนับสนุนการซ้อม เพื่อเพิ่มศักยภาพนักกีฬา นำไปสู่การเป็นตัวแทนทีมชาติไทย

สำหรับนักกอล์ฟที่ผ่านการคัดเลือกสนามที่สนามกรังด์ปรีซ์ กอล์ฟ คลับ จะได้ไปรอบสุดท้าย ที่สนามสิงห์ปาร์ค ขอนแก่น กอล์ฟคลับ จ.ขอนแก่น ระหว่างวันที่ 16-20 ธ.ค.67 ซึ่งจะแข่งแบบสโตรกเพลย์ 4 วัน จากนั้นจึงคัดนักกีฬาประเภทละ 12 คน มาแข่งขันด้านทักษะด้านต่างๆ ในวันสุดท้าย เพื่อคัดตัวแทนทีมชาติไทย เข้าแคมป์เตรียมแข่งขันกีฬาซีเกมส์ ครั้งที่ 33 ที่ไทยเป็นเจ้าภาพในเดือน ธ.ค.ปีหน้าต่อไป.