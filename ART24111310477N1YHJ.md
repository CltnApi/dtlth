---
layout: post
code: "ART24111310477N1YHJ"
origin_url: "https://www.khaosod.co.th/breaking-news/news_9504165"
image: "https://github.com/user-attachments/assets/74cb0658-45bd-4ed9-9d6e-efa62faa482a"
title: "สุดสลด อาม่า วัย 93 ปี เปิดเตาแก๊สอุ่นกับข้าว เกิดระเบิด ไฟคลอกร่างเสียชีวิต"
description: "สุดสลด อาม่า วัย 93 ปี เปิดเตาแก๊สอุ่นกับข้าว เกิดระเบิด ไฟคลอกร่างเสียชีวิต เพื่อนบ้านเผยได้ยินเสียงดังสนั่น พฐ.ลงพื้นที่ตรวจสอบหาสาเหตุ"
category: "HOT_NEWS"
language: "th"
date: 2024-11-13T11:00:52.252Z
---

# สุดสลด อาม่า วัย 93 ปี เปิดเตาแก๊สอุ่นกับข้าว เกิดระเบิด ไฟคลอกร่างเสียชีวิต

[![สุดสลด อาม่า วัย 93 ปี เปิดเตาแก๊สอุ่นกับข้าว เกิดระเบิด ไฟคลอกร่างเสียชีวิต ](https://www.khaosod.co.th/wpapp/uploads/2024/11/gas.jpg "สุดสลด อาม่า วัย 93 ปี เปิดเตาแก๊สอุ่นกับข้าว เกิดระเบิด ไฟคลอกร่างเสียชีวิต ")](https://www.khaosod.co.th/wpapp/uploads/2024/11/gas.jpg)

**สุดสลด อาม่า วัย 93 ปี เปิดเตาแก๊สอุ่นกับข้าว เกิดระเบิด ไฟคลอกร่างเสียชีวิต เพื่อนบ้านเผยได้ยินเสียงดังสนั่น พฐ.ลงพื้นที่ตรวจสอบหาสาเหตุ**

เมื่อเวลา 14.00 น. วันที่ 13 พ.ย.2567 **พ.ต.ท.รักเกียรติ ปทุมวัลย์** สว.สอบสวน สน.สุทธิสาร รับแจ้งเหตุเพลิงไหม้ ในซอยอุดมสุข แยก 5 แขวงเขตห้วยขวาง ประสานรถดับเพลิงจากสำนักป้องกันและบรรเทาสาธารณะภัยกรุงเทพ เจ้าหน้าที่พิสูจหลักฐาน ตร. แพทย์เวร รพ.รามาธิบดี อาสากู้ภัยมูลนิธิปอเต็กตึ๊ง เดินทางตรวจสอบที่เกิดเหตุ

ที่เกิดเหตุ เป็นทาวน์เฮ้าส์ 3 ชั้น ที่ชั้น1 ในห้องครัวหลังบ้าน มีเพลิงลุกไหม้เสียหายบริเวณเตาแก๊ส และถังแก๊สขนาด 15 กิโลกรัม บริเวณพื้นครัวพบศพ **นางเกษร (สงวนนามสกุล)** อายุ 93 ปี ถูกไฟไหม้ทั่วร่างกาย จากการตรวจสอบที่เกิดเหตุเบื้องต้น พบมีอาหารวางอยู่บนเตา ส่วนบริเวณโดยรอบมีความเสียหายจากเพลิงไหม้เล็กน้อย  
[![](https://www.khaosod.co.th/wpapp/uploads/2024/11/gas2-696x392.jpg)](https://www.khaosod.co.th/wpapp/uploads/2024/11/gas2.jpg)

สอบถามเพื่อนบ้าน กล่าวว่า ผู้ตายอาศัยอยู่ในบ้านหลังดังกล่าวเพียงลำพัง ช่วงเกิดเหตุได้ยินเสียงระเบิดขึ้นดังสนั่น เมื่อออกมาดูพบกลุ่มควันลอยคลุ้งออกมาจากในบ้านที่เกิดเหตุ จึงโทรแจ้งตำรวจและกู้ภัย

ระหว่างนั้นเพื่อนบ้านหลายคนช่วยกัน ใช้ถังเคมีดับเพลิงเข้าดับเพลิงที่กำลังลุกไหม้ ก่อนช่วยกันปิดหัวแก๊ส และเคลื่อนย้ายถังแก๊สออกมา จากนั้นจึงแจ้งให้ญาติของผู้ตายที่อยู่บริเวณใกล้เคียงที่เกิดเหตุเข้าตรวจสอบ  
[![](https://www.khaosod.co.th/wpapp/uploads/2024/11/S__30335044_0-696x392.jpg)](https://www.khaosod.co.th/wpapp/uploads/2024/11/S__30335044_0.jpg)

เบื้องต้นสาเหตุเพลิงไหม้คาดว่าผู้ตายกำลังจะอุ่นอาหาร แต่แก๊สหุงต้มรั่วไหลบริเวณสาย หรือหัวแก๊ส และเกิดประกายไฟขึ้นขณะติดเตาแก๊ส ทำให้เกิดการระเบิดขึ้น โดยเจ้าหน้าที่ พฐ.อยู่ระหว่างตรวจสอบที่เกิดเหตุ โดยตำรวจส่งร่างไป รพ.รามาธิบดี เพื่อตรวจสอบสาเหตุของการเสียชีวิต