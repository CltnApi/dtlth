---
layout: post
code: "ART2411091156N3G6PS"
origin_url: "https://www.khaosod.co.th/sports/news_9498113"
image: "https://github.com/user-attachments/assets/623bc92c-7687-4425-a506-499304c390eb"
title: "โกเมธ คว้าแชมป์ศึก BMX นานานาชาติ เก็บคะแนนสะสมโลก ที่เขื่อนวชิราลงกรณ"
description: "โกเมธ สุขประเสริฐ โชว์ฟอร์มได้สมราคา คว้าแชมป์ในศึกบีเอ็มเอ็กซ์นานาชาติรายการ “Thailand BMX Cup 3” ที่เขื่อนวชิราลงกรณ อ.ทองผาภูมิ"
category: "SPORTS"
language: "th"
date: 2024-11-09T12:00:29.946Z
---

# โกเมธ คว้าแชมป์ศึก BMX นานานาชาติ เก็บคะแนนสะสมโลก ที่เขื่อนวชิราลงกรณ

[![โกเมธ คว้าแชมป์ศึก BMX นานานาชาติ เก็บคะแนนสะสมโลก ที่เขื่อนวชิราลงกรณ](https://www.khaosod.co.th/wpapp/uploads/2024/11/ioypr.jpg "โกเมธ คว้าแชมป์ศึก BMX นานานาชาติ เก็บคะแนนสะสมโลก ที่เขื่อนวชิราลงกรณ")](https://www.khaosod.co.th/wpapp/uploads/2024/11/ioypr.jpg)

การแข่งขันจักรยานบีเอ็มเอ็กซ์ชิงแชมป์ประเทศไทย ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 สนามที่ 5 (สนามสุดท้าย) ระหว่างวันที่ 8-9 พฤศจิกายน ที่สนามบีเอ็มเอ็กซ์ภายในสวนสุขภาพเฉลิมพระเกียรติพระบาทสมเด็จพระเจ้าอยู่หัว เขื่อนวชิราลงกรณ อำเภอทองผาภูมิ จังหวัดกาญจนบุรี สำหรับการแข่งขันเมื่อวันที่ 9 พฤศจิกายน เป็นรอบชิงชนะเลิศของทุกกลุ่มอายุ นอกจากนั้นสมาคมกีฬาจักรยานแห่งประเทศไทย ในพระบรมราชูปถัมภ์ ได้ลงทะเบียนกับสหพันธ์จักรยานนานาชาติ (ยูซีไอ) จัดการแข่งขันจักรยานบีเอ็มเอ็กซ์นานาชาติ สนามที่ 3 รายการ Thailand BMX Cup 3 ในระดับคลาส 1 หรือ C1 เพื่อเก็บคะแนนสะสมอันดับโลกของยูซีไอ ควบคู่กันไปด้วย

![](https://www.khaosod.co.th/wpapp/uploads/2024/11/v17.jpg)

สำหรับการแข่งขันจักรยานบีเอ็มเอ็กซ์นานาชาติรายการ Thailand BMX Cup 3 มีนักปั่นจากประเทศจีน, ฮ่องกง, อินโดนีเซีย, มาเลเซีย และนักปั่นทีมชาติไทยร่วมชิงชัย โดยรุ่นที่มีคะแนนสะสมอันดับโลกของยูซีไอ ประกอบด้วย รุ่นประชาชน ชาย-หญิง, รุ่นอายุไม่เกิน 23 ปี ชาย-หญิง และรุ่นเยาวชนชาย-หญิง ซึ่งมีการถ่ายทอดสดทางเฟซบุ๊กไลฟ์ Thailand Cycling Association และ YouTube : TCA Channel ยอดวิวรวมกันมากกว่า 12,000 วิว และมีผู้ชมจากประเทศต่าง ๆ ในทวีปเอเชียร่วมรับชมด้วย

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูถัมภ์ เปิดเผยว่า สมาคมกีฬาจักรยานฯ ได้เตรียมแผนงานและวางโปรแกรมการแข่งขันจักรยาน ประจำปี 2568 ทุกประเภทเอาไว้เรียบร้อยแล้ว ทั้งประเภทถนน, เสือภูเขา, ลู่, บีเอ็มเอ็กซ์, หนูน้อยขาไถ, จักรยานเสือภูเขาทางเรียบ และประเภทถนน ไทยแลนด์ โอเพ่น ซึ่งจะมีทั้งหมด 31 สนาม ซึ่งจะประเดิมด้วยการแข่งขันจักรยานเสือภูเขาทางเรียบ และประเภทถนน ไทยแลนด์ โอเพ่น ชิงถ้วยพระราชทานฯ ประจำปี 2568 ที่อำเภอศรีสัชนาลัย วันที่ 7-8 ธันวาคม ศกนี้ ต่อด้วยการแข่งขันจักรยานประเภทถนนและเสือภูเขา ชิงแชมป์ประเทศไทย ชิงถ้วยพระราชทานฯ ประจำปี 2568 และการแข่งขันจักรยานเสือภูเขานานาชาติ ระดับ C1 ระหว่างวันที่ 11-19 มกราคม 2568 ที่เขื่อนวชิราลงกรณ จากนั้นก็จะแข่งขันต่อเนื่องกันครบทุกประเภทตลอดทั้งปี

![](https://www.khaosod.co.th/wpapp/uploads/2024/11/v18.jpg)

พลเอกเดชา กล่าวอีกว่า ในส่วนของการแข่งขันระดับนานาชาติในปี 2568 ก็จะมีการแข่งขันจักรยานประเภทถนนชิงแชมป์เอเชีย 2025 ระหว่างวันที่ 7-16 กุมภาพันธ์ 2568 โดยใช้เส้นทางสนามจักรยานสราญจิตมงคลสุข ภายในบึงสีไฟ จังหวัดพิจิตร และเส้นทางจากจังหวัดพิษณุโลกไปบึงสีไฟและไปเข้าเส้นชัยที่บ้านรักไทย อำเภอเนินมะปราง ต่อด้วยการแข่งขันจักรยานทางไกลนานาชาติ “ทัวร์ ออฟ ไทยแลนด์ 2025” ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ระหว่างวันที่ 24 มีนาคม- 2 เมษายน 2568 ใช้เส้นทาง “อันซีน ไทยแลนด์” ในจังหวัดสุราษฎร์ธานี และจังหวัดนครศรีธรรมราช นอกจากนี้ก็มีการแข่งขันจักรยานประเภทลู่นานาชาติ “แทร็ค เอเชีย คัพ 2025” ที่เวลโลโดรม สนามกีฬาแห่งที่ 2 โรงเรียนกีฬาจังหวัดสุพรรณบุรี ระหว่างวันที่ 28-30 สิงหาคม 2568

“ในรอบปี 2567 ที่ผ่านมานักกีฬาของเรามีการพัฒนาขึ้นอย่างเห็นได้ชัด เราได้นักกีฬาดาวรุ่งสายเลือดใหม่เพิ่มขึ้นมาเสริมทัพทีมชาติไทยในอนาคต ไม่ว่าจะเป็นนักกีฬาเสือภูเขา นักกีฬาบีเอ็มเอ็กซ์ ในระดับเยาวชนทั้งชายและหญิง เช่น น.ส.พิมพ์มณี นิมิตราภรณ์ ที่เพิ่งได้นักกีฬายอดเยี่ยมหญิง ประจำปี 2567 นอกจากนั้นสมาคมฯ ได้คัดเลือกนักกีฬาจักรยานประเภทถนนระดับเยาวชนรวมตัวเป็นทีมชาติไทยชุด B ไปแข่งขันที่ประเทศจีน และก็สร้างผลงานได้อย่างยอดเยี่ยม เมื่อเราได้นักกีฬาดาวรุ่งขึ้นมาก็ต้องส่งไปแข่งขันเพื่อหาประสบการณ์ยังต่างประเทศ แต่ถ้าแข่งขันอยู่ในประเทศไทยก็ไม่ทราบว่าเราเก่งจริงหรือไม่ และถ้าสมาคมฯ ไม่จัดแข่งขันตลอดทั้งปีเราก็ไม่มีทางได้นักกีฬาหน้าใหม่ขึ้นมา สิ่งเหล่านี้คือแนวทางการพัฒนาของสมาคมกีฬาจักรยานฯ อย่างเป็นระบบ” พลเอกเดชา กล่าว

ด้านผลการแข่งขันจักรยานบีเอ็มเอ็กซ์นานาชาติ สนามที่ 3 รายการ Thailand BMX Cup 3 ทุกรุ่นจะแข่งขันกันทั้งหมด 3 โมโต นักกีฬาที่ทำผลงานดีที่สุดจะเป็นผู้ชนะเลิศ ซึ่งในพิธีมอบรางวัลได้รับเกียรติจาก นายสกล อักษรธนาวัฒน์ ผู้อำนวยการเขื่อนวชิราลงกรณ พร้อมด้วย นายชาญชัย พันธ์ไพโรจน์ ผู้ช่วยผู้อำนวยการเขื่อนวชิราลงกรณ-2 และ นายรักษิต ต้วมศรี หัวหน้ากองบำรุงรักษาโยธา เขื่อนวชิราลงกรณ ร่วมมอบรางวัลให้แก่นักกีฬา

รุ่นประชาชนชาย ผลปรากฏว่า “เจ้าเอ้” ส.ท.โกเมธ สุขประเสริฐ นักปั่นทีมชาติไทยชุดโอลิมปิกเกมส์ 2024 จากทีมสำนักงานปลัดกระทรวงกลาโหม ก็โชว์ฟอร์มสมราคาเข้าเส้นชัยเป็นคนแรกทั้ง 3 โมโต คว้าเหรียญทองไปครองตามคาด พร้อมได้คะแนนสะสมโลกของยูซีไอ 100 คะแนนเต็ม และเป็นการคว้าแชมป์ 3 สนามติดต่อกัน, เหรียญเงิน นายชัยรัตน์ โทมดอน ทีมศรีสัชนาลัย บีเอ็มเอ็กซ์ เรซซิ่ง (SBR) ได้คะแนนสะสม 86 คะแนน ส่วนรุ่นอายุไม่เกิน 23 ปีชาย เหรียญทอง นายอภิสิทธิ์ ใจอยู่ ทีมฟิชเชอร์แมนเฟรนด์ พระราม 3 ได้คะแนนสะสมโลกของยูซีไอ 33 คะแนน, เหรียญเงิน เฉิง ยู ฮอน นักปั่นทีมชาติฮ่องกง ได้คะแนนสะสม 29 คะแนน, เหรียญทองแดง ไท่ ชุค ออน นักปั่นทีมชาติฮ่องกง ได้คะแนนสะสม 25 คะแนน

รุ่นประชาชนหญิง “ฟ้า” ส.ท.หญิง ชุติกาญจน์ กิจวานิชเสถียร นักปั่นสาวทีมชาติไทยจากทีมสำนักงานปลัดกระทรวงกลาโหม ก็เข้าเส้นชัยเป็นอันดับที่ 1 ทั้ง 3 โมโต คว้าเหรียญทองไปครอง ได้คะแนนสะสมโลกของยูซีไอ 100 คะแนนเต็ม ส่วนรุ่นอายุไม่เกิน 23 ปีหญิง เหรียญทอง น.ส.หทัยเพชร ใจสว่าง ทีมฟิชเชอร์แมนเฟรนด์ พระราม 3 ได้คะแนนสะสม 33 คะแนน, เหรียญเงิน น.ส.เขมิกา ศรีโสภา ทีม S.R.I. Cycling Team บ้านเด็กหญิงสระบุรี ได้คะแนนสะสม 29 คะแนน, เหรียญทองแดง น.ส.กนกรัตน์ ฤทธิเดช ทีม Bikenet ได้คะแนนสะสม 25 คะแนน

รุ่นเยาวชนชาย เหรียญทอง นายพุทธภูมิ นาคแป้น ทีม O2 Cycling-CSK ได้คะแนนสะสมโลกของยูซีไอ 25 คะแนน, เหรียญเงิน นายรวิพล ภูนุช ทีมสำนักงานตำรวจแห่งชาติ Project-B ได้คะแนนสะสม 22 คะแนน, เหรียญทองแดง นายณัฐวุฒิ โตทอง ทีม อบจ.&อีซูซุ สุพรรณบุรี ได้คะแนนสะสม 19 คะแนน ส่วนรุ่นเยาวชนหญิง เหรียญทอง น.ส.พิมพ์มณี นิมิตราภรณ์ นักปั่นทีมชาติไทยจากทีม O2 Cycling ได้คะแนนสะสม 25 คะแนน, เหรียญเงิน น.ส.ณัฐวรรณ ตาใส ทีม S.R.I. Cycling Team บ้านเด็กหญิงสระบุรี ได้คะแนนสะสม 22 คะแนน, เหรียญทองแดง น.ส.ฐิติชญา ขาวดี ทีมโรงเรียนกีฬากรุงเพทมหานคร&Roojai ได้คะแนนสะสม 19 คะแนน ส่วนผลการแข่งขันสามารถติดตามได้ที่เว็บไซต์ของสมาคมกีฬาจักรยานฯ www.thaicycling.or.th

สำหรับการแข่งขันรายการต่อไปที่สมาคมกีฬาจักรยานฯ จัดขึ้นได้แก่ การแข่งขันจักรยานหนูน้อยขาไถ ชิงแชมป์ประเทศไทย “Thailand Balance Bike Championships 2024” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 สนามที่ 4 รอบชิงแชมป์ภาคกลาง ในวันที่ 10 พฤศจิกายน ที่สนามขาไถภายในสวนสุขภาพเฉลิมพระเกียรติพระบาทสมเด็จพระเจ้าอยู่หัว เขื่อนวชิราลงกรณ อำเภอทองผาภูมิ จังหวัดกาญจนบุรี เริ่มแข่งขันเวลา 08.00 น. โดยมีการถ่ายทอดสดทางเฟซบุ๊กไลฟ์ “หนูน้อยขาไถ ชิงแชมป์ประเทศไทย” และ YouTube : TCA Channel ตั้งแต่เวลา 07.30 น. จนจบการแข่งขัน.