---
layout: post
code: "ART24112409563VX18F"
origin_url: "https://www.khaosod.co.th/sports/news_9519323"
image: "https://github.com/user-attachments/assets/ca1f1f7d-22a1-4386-9863-4bd5e54a2448"
title: "ลูกเด้งหญิงคู่ไทย พ่ายเวียดนาม คว้าทองแดง ปิดท้ายศึกชิงแชมป์อาเซียน"
description: "การแข่งขันเทเบิลเทนนิสชิงชนะเลิศแห่งอาเซียน รายการ ซี แชมป์ส 2024 \"SEA CHAMPS 2024\" ระหว่างวันที่ 19-24 พฤศจิกายน 2567 ที่ศูนย์การค้าเซ็นทรัลพลาซ่า"
category: "SPORTS"
language: "th"
date: 2024-11-24T10:20:03.911Z
---

# ลูกเด้งหญิงคู่ไทย พ่ายเวียดนาม คว้าทองแดง ปิดท้ายศึกชิงแชมป์อาเซียน

[![ลูกเด้งหญิงคู่ไทย พ่ายเวียดนาม คว้าทองแดง ปิดท้ายศึกชิงแชมป์อาเซียน](https://www.khaosod.co.th/wpapp/uploads/2024/11/tabletaennis.jpg "ลูกเด้งหญิงคู่ไทย พ่ายเวียดนาม คว้าทองแดง ปิดท้ายศึกชิงแชมป์อาเซียน")](https://www.khaosod.co.th/wpapp/uploads/2024/11/tabletaennis.jpg)

การแข่งขันเทเบิลเทนนิสชิงชนะเลิศแห่งอาเซียน รายการ ซี แชมป์ส 2024 “SEA CHAMPS 2024” ระหว่างวันที่ 19-24 พฤศจิกายน 2567 ที่ศูนย์การค้าเซ็นทรัลพลาซ่า เวสเกต จังหวัดนนทบุรี มีนักกีฬาจาก 9 ประเทศในภูมิภาคอาเซียน ประกอบด้วย อินโดนีเซีย, เมียนมา, กัมพูชา, มาเลเซีย, สิงคโปร์, เวียดนาม, บรูไน และ ลาว ร่วมชิงชัย 7 ประเภทการแข่งขัน ได้แก่ ประเภททีมชาย, ทีมหญิง, ชายเดี่ยว, หญิงเดี่ยว, ชายคู่, หญิงคู่ และ คู่ผสม

ทั้งนี้ สมาคมกีฬาเทเบิลเทนนิสแห่งประเทศไทย ส่ง 10 หนุ่ม-สาวทีมชาติไทย เข้าร่วมแข่งขัน ได้แก่ ชาย 5 คน ประกอบด้วย “บอล” ภาคภูมิ สงวนสิน, “เนม” ณภัทร ธรรมาธิคม, “โอปอ” สิทธิศักดิ์ นุชชาติ, “เบนซ์” ชัยเดช ม่วงหวาน, “มิกซ์” ภูริพงษ์ แซ่ลี้, หญิง 5 คน ประกอบด้วย “บัว” จิณห์นิภา เสวตรบุตร, “การ์ตูน” วรรณวิสาข์ เอื้อวิริยะโยธิน, “พลอย” กุลภัสสร์ วิจิตรวิริยะกุล, “ผิง” วิรากานต์ ทายะพิทักษ์ และ “ไอซ์” ภัตศราภรณ์ วงละคร

เมื่อวันที่ 24 พ.ย.ที่ผ่านมาเป็นการชิงชัยวันสุดท้ายของการแข่งขัน นักกีฬาไทยอยู่ในเส้นทางลุ้นแชมป์ของประเภทหญิงคู่ รอบรองชนะเลิศ “บัว” จิณห์นิภา เสวตรบุตร พี่ใหญ่ประจำทีมหญิงชุดนนี้จับคู่กับ “พลอย” กุลภัสสร์ วิจิตรวิริยะกุล ดาวรุ่งพุ่งแรงของประเทศไทยที่เพิ่งขยับจากเยาวชนทีมชาติขึ้นมาติดชุดใหญ่เป็นปีแรก ซึ่งทั้งสองถูกวางให้เป็นคู่มือวางอันดับ 1 ของรายการ ลงสนามพบ เหวียน ธิ หงอ กับ ไม ฮวง มาย ทรัง จากเวียดนาม

รูปเกมเป็นทางคู่สาวเวียดนามที่เหมือนจะทำได้ดีกว่าประมาณหนึ่งช่วงตัว ฝั่งไทยก็สู้ยิบตา โดย จิณห์นิภา พยายามจะตบปิดกล่องแต่ฝั่งเวียดนามก็รับเหนียวแน่นและหาโอกาสทำแต้มขึ้นนำได้ตลอด และแล้วก็เป็นคู่สาวเวียดนามที่แน่นอนกว่าในจังหวะสุดท้าย เหวียน ธิ หงอ กับ ไม ฮวง มาย ทรัง จากเวียดนาม ตบเอาชนะ จิณห์นิภา เสวตรบุตร กับ กุลภัสสร์ วิจิตรวิริยะกุล 3-0 เกม (13-11, 15-13, 12-10) ส่งผลให้สองสาวไทยได้เพียงเหรียญทองแดง

นอกจากนี้ทีมชาติไทยยังได้อีก 1 เหรียญทองแดงจากประเภทคู่ผสม ภูริพงษ์ แซ่ลี้ กับ วิรากานต์ ทายะพิทักษ์ ด้านประเภทเดี่ยว นักกีฬาไทยทำผลงานได้ดีที่สุดเพียงเข้าถึงรอบก่อนรองชนะเลิศในประเภทหญิงเดี่ยว เป็นทาง บัว จิณห์นิภา ที่พ่ายให้แก่นักกีฬาเวียดนาม และ “ผิง” วิรากานต์ ทายะพิทักษ์ แพ้ให้กับนักกีฬาจากมาเลเซีย สรุปผลงานของทัพนักปิงปองทีมชาติไทยจบการแข่งขันเทเบิลเทนนิสชิงชนะเลิศแห่งอาเซียน รายการ ซี แชมป์ส 2024 ด้วยผลงาน 2 เหรียญเงิน จากประเภททีมชาย-หญิง และ 2 เหรียญทองแดง จากประเภทคู่