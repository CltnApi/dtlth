---
layout: post
code: "ART2411160902U0XNTG"
origin_url: "https://www.khaosod.co.th/sports/news_9508408"
image: "https://github.com/user-attachments/assets/53964c8a-8a66-48ff-b7fa-df8e58550ce2"
title: "เอเอฟเอฟ พิจารณาใช้วีเออาร์ในชิงแชมป์อาเซียน - เดอะตุ๊กชี้ช่วยความโปร่งใส"
description: "เอเอฟเอฟ หรือสหพันธ์ฟุตบอลอาเซียน พิจารณาใช้วีเออาร์ในศึกอาเซียนคัพ รอพิจารณาแต่ละสนามจะติดตั้งกล้องได้หรือไม่ ด้านเดอะตุ๊กชี้ช่วยเรื่องความโปร่งใส"
category: "SPORTS"
language: "th"
date: 2024-11-16T09:17:03.756Z
---

# เอเอฟเอฟ พิจารณาใช้วีเออาร์ในชิงแชมป์อาเซียน - เดอะตุ๊กชี้ช่วยความโปร่งใส

[![เอเอฟเอฟ พิจารณาใช้วีเออาร์ในชิงแชมป์อาเซียน - เดอะตุ๊กชี้ช่วยความโปร่งใส](https://www.khaosod.co.th/wpapp/uploads/2024/11/AFF.jpg "เอเอฟเอฟ พิจารณาใช้วีเออาร์ในชิงแชมป์อาเซียน - เดอะตุ๊กชี้ช่วยความโปร่งใส")](https://www.khaosod.co.th/wpapp/uploads/2024/11/AFF.jpg)

เอเอฟเอฟ หรือสหพันธ์ฟุตบอลอาเซียน พิจารณาใช้วีเออาร์ในศึกอาเซียนคัพ รอพิจารณาแต่ละสนามจะติดตั้งกล้องได้หรือไม่ ด้านเดอะตุ๊กชี้ช่วยเรื่องความโปร่งใส

สหพันธ์ฟุตบอลอาเซียน (เอเอฟเอฟ) ประกาศมาก่อนหน้านี้แล้วว่า เอเอฟเอฟจะเดินหน้าใช้ VAR หลังจากเริ่มต้นประสบความสำเร็จในการแข่งขันฟุตบอล 16 ปีอาเซียน ที่อินโดนีเซีย รวมทั้งฟุตบอลสโมสรอาเซียน “Shopee Cup 2024-25” นำมาใช้เช่นกัน สำหรับรายการใหญ่อาเซียน ศึกอาเซียนคัพ ที่จะแข่งระหว่าง 8 ธ.ค.67 ถึงวันที่ 5 ม.ค.68 จะมีการนำ VAR มาใช้เป็นครั้งแรก เพื่อช่วยการตัดสิน

อย่างไรก็ตาม ผู้สื่อข่าวรายงานว่า ถึงตอนนี้ยังอยู่ในขั้นตอนที่เอเอฟเอฟ ตรวจสนามแต่ละที่ว่าสามารถติดกล้อง เพื่อใช้ VAR ได้หรือไม่ เพราะหากจะใช้ VAR ต้องใช้ทุกเกม ดังนั้นจึงต้องรอการยืนยันว่าสำหรับในรอบแรก จะนำมาใช้หรือไม่ ส่วนรอบรองชนะเลิศ กับรอบชิงชนะเลิศ จะต้องใช้แน่นอน

“เดอะตุ๊ก”นาวาอากาศเอก ปิยะพงษ์ ผิวอ่อน สภากรรมการและโฆษกสมาคมกีฬาฟุตบอลแห่งประเทศไทยฯ แสดงความเห็นว่า เป็นเรื่องดีมากที่ศึกชิงแชมป์อาเซียน จะนำ VAR มาใช้ เพื่อความโปร่งใส ลดความคลางแคลงใจของจังหวะต่างๆ และแน่นอนว่าจะลดความรุนแรงของเกม โอกาสเจ็บน้อยลง เพราะทีมที่เล่นบอลหนักต้องระวังมากขึ้น มิเช่นนั้นมีโอกาสโดนลงโทษ

“เป็นผลดีมากเลย จะช่วยความโปร่งใส อย่างเกมไทยอุ่นเครื่องเลบานอน เมื่อวันพฤหัสบดี (14 พ.ย.) ถ้ามี VAR เราจะได้จุดโทษท้ายเกม (ธีรศักดิ์ เผยพิมาย โหม่งบอลโดนแขน คาสเซม เอล ซาอิน ในเขตโทษ) นอกจากนี้จะส่งให้การแข่งขันแต่ละนัดมีความโปร่งใสมากขึ้น เมื่อมีความโปร่งใส่ฟุตบอลเล่นสนุกจะมีส่วนช่วยให้สปอนเซอร์รายอื่นๆ ให้ความสนใจเข้ามาสนับสนุนมากขึ้นในอนาคตซึ่งเป็นผลดีกับทัวร์นาเมนต์อย่างแน่นอน” เดอะตุ๊ก กล่าว

ดังนั้นจะเป็นครั้งแรก ที่ฟุตบอลชิงแชมป์อาเซียน จะมีการนำเทคโนโลยี VAR มาใช้ โดยย้อนไปครั้งก่อนๆ ยังไม่เคยใช้มาก่อน “เจ”ชนาธิป สรงกระสินธ์ ดาวดังทีมชาติไทย ยังเคยออกปากว่า ลงแข่งบอลอาเซียนคัพ มักมีลูกตอด ลูกแถม ถึงขั้นต่อยหลัง ซึ่งถ้ามี VAR คงต้องมีใบแดงบ้าง

สำรหับทีมชาติไทย จะมีคิวแข่งขันฟุตบอลชิงแชมป์อาเซียน 2024 ระหว่างวันที่ 8 ธ.ค.67 – 5 ม.ค.68 โดยรอบแรกของไทย วันที่ 8 ธ.ค.67 พบ ติมอร์เลสเต (เยือนที่เวียดนาม), วันที่ 14 ธ.ค.67 พบ มาเลเซีย (เหย้า), วันที่ 17 ธ.ค.67 พบสิงคโปร์ (เยือน), วันที่ 20 ธ.ค.67 พบกัมพูชา (เหย้า), วันที่ 26-27 ธ.ค.67 รอบรองชนะเลิศ เลกแรก, วันที่ 29-30 ธ.ค.67 รอบรองชนะเลิศ เลก 2, วันที่ 2 และ 5 ม.ค. รอบชิงชนะเลิศ หากทัพช้างศึกในฐานะแชมป์เก่าสามารถผ่านเข้าถึงรอบชิงชนะเลิศจะได้สิทธิ์เล่นในบ้านนัดที่ 2 วันที่ 5 ม.ค.