---
layout: post
code: "ART241121102258EE6N"
origin_url: "https://www.khaosod.co.th/special-stories/news_9515737"
image: "https://github.com/user-attachments/assets/780e9a00-ff58-477e-8a05-00a80f8bd9c7"
title: "สุดหดหู่ อุตส่าห์จากบ้านมาหาเงิน แรงงานไทยในอิสราเอล เพิ่งออก รพ. นายจ้างไม่เอา พาปล่อยทิ้ง"
description: "สุดหดหู่ อุตส่าห์จากบ้านมาหาเงิน แรงงานไทยในอิสราเอล เพ..."
category: "SPECIAL_STORIES"
language: "th"
date: 2024-11-21T10:50:57.716Z
---

# สุดหดหู่ อุตส่าห์จากบ้านมาหาเงิน แรงงานไทยในอิสราเอล เพิ่งออก รพ. นายจ้างไม่เอา พาปล่อยทิ้ง

[![สุดหดหู่ อุตส่าห์จากบ้านมาหาเงิน แรงงานไทยในอิสราเอล เพิ่งออก รพ. นายจ้างไม่เอา พาปล่อยทิ้ง](https://www.khaosod.co.th/wpapp/uploads/2024/11/hayat.jpg "สุดหดหู่ อุตส่าห์จากบ้านมาหาเงิน แรงงานไทยในอิสราเอล เพิ่งออก รพ. นายจ้างไม่เอา พาปล่อยทิ้ง")](https://www.khaosod.co.th/wpapp/uploads/2024/11/hayat.jpg)

**สุดหดหู่ อุตส่าห์จากบ้านมาหาเงิน แรงงานไทยในอิสราเอล เพิ่งออก รพ. นายจ้างไม่เอา พาปล่อยทิ้งแคมป์คนงาน จำอะไรไม่ได้ สุดช้ำสถานทูตบอกให้ซื้อตั๋วกลับเอง ล่าสุดหายตัวจากห้องไปแล้ว**

วันที่ 21 พ.ย.67 สมาชิก **[TikTok @jacaky2538](https://www.tiktok.com/@jacaky2538/video/7439435113420639496)** ซึ่งเป็นแรงงานไทยในอิสราเอล โพสต์คลิปตามหาญาติของชายหนึ่ง ซึ่งมีอาการป่วย หลังมาทำงานที่อิสราเอล โดยระบุว่า

**“#แรงงานไทยในอิสราเอล ตามหาญาติครับ คนไทยด้วยกันฝากติดต่อหาญาติด้วยนะครับ จำได้ว่าอยู่อำเภอกะสัง จังหวัดบุรีรัมย์ จากบ้านมาหาเงิน บ่มีไผอยากให้เป็นแบบนี้ครับ สงสารคนไทยด้วยกัน ไผรู้จักติดต่อผมมานะครับ”**

ซึ่งในคลิปชายคนดังกล่าวนั่งอยู่กับกลุ่มแรงงานด้วยกัน มีอาการขยับร่างกายตลอดเวลา หลังทราบว่าเพิ่งออกมาจากโรงพยาบาล โดยไม่สามารถติดต่อญาติได้ เพราะจำอะไรไม่ได้



หลังโพสต์ดังกล่าวเผยแพร่ไป ก็มีคนเข้ามาแสดงความเป็นห่วงจำนวนมาก พร้อมกับพยายามช่วยกันตามหาญาติ และก็มีผู้ใช้ติ๊กต็อกรายหนึ่ง ซึ่งเป็นคนในหมู่บ้านเดียวกันเข้ามาคอมเมนต์ว่า “เต้ย เป็นไรคะ คนบ้านเดียวกันหนู ที่กระสังบุรีรัมย์ค่ะ ว่าอยู่ว่าหายไปไหน”

ขณะเดียวกันผู้โพสต์ก็เข้ามาคอมเมนต์อธิบายเพิ่มเติมว่า ชายคนนี้เข้าโรงพยาบาล แล้วนายจ้างไม่เอา แล้วให้แท็กซี่ขับมาส่งที่แคมป์คนงาน เพื่อนๆ ช่วยกันติดต่อไปยังสถานทูตไทยในอิสราเอล ก็ไม่ได้รับการช่วยเหลือ บอกแค่ว่าให้ซื้อตั๋วกลับไปเอง

และระหว่างนั้นแม่ของชายคนนี้ก็เข้ามาคอมเมนต์หลังเห็นโพสต์ดังกล่าว โดยบอกว่า ตอนนี้ยังติดต่อลูกชายไม่ได้เลย ด้วยความเป็นห่วงและไม่รู้ว่าต้องทำยังไงบ้าง และล่าสุดมีคนเข้ามาคอมเมนต์บอกว่า ตอนนี้หนุ่มคนนี้หายตัวออกจากห้องพักไปแล้ว และไม่รู้ว่าไปอยู่ที่ไหน