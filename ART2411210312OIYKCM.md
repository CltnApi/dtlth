---
layout: post
code: "ART2411210312OIYKCM"
origin_url: "https://www.khaosod.co.th/breaking-news/news_9514700"
image: "https://github.com/user-attachments/assets/c4ea62a3-29d2-41ad-b621-617a4beba6cb"
title: "สิ้น 'ตรี อภิรุม' ราชานวนิยายลึกลับสยองขวัญ ผู้ประพันธ์ ทายาทอสูร-นาคี"
description: "สิ้น 'ตรี อภิรุม' ราชานวนิยายลึกลับสยองขวัญแห่งประเทศไทย ผู้ประพันธ์ ทายาทอสูร-นาคี ถึงแก่กรรมด้วยความสงบ สิริรวมอายุ 94 ปี"
category: "HOT_NEWS"
language: "th"
date: 2024-11-21T03:21:40.470Z
---

# สิ้น 'ตรี อภิรุม' ราชานวนิยายลึกลับสยองขวัญ ผู้ประพันธ์ ทายาทอสูร-นาคี

[![สิ้น 'ตรี อภิรุม' ราชานวนิยายลึกลับสยองขวัญ ผู้ประพันธ์ ทายาทอสูร-นาคี](https://www.khaosod.co.th/wpapp/uploads/2024/11/Tree-Apirum.jpg "สิ้น 'ตรี อภิรุม' ราชานวนิยายลึกลับสยองขวัญ ผู้ประพันธ์ ทายาทอสูร-นาคี")](https://www.khaosod.co.th/wpapp/uploads/2024/11/Tree-Apirum.jpg)

**สิ้น ‘ตรี อภิรุม’ ราชานวนิยายลึกลับสยองขวัญแห่งประเทศไทย ผู้ประพันธ์ ทายาทอสูร-นาคี ถึงแก่กรรมด้วยความสงบ สิริรวมอายุ 94 ปี**

วันที่ 20 พ.ย.2567 ผู้สื่อข่าวรายงานว่า เทพ ชุมสาย ณ อยุธยา นามปากกา ตรี อภิรุม และเทพเทวี ศิลปินแห่งชาติสาขาวรรณศิลป์ ประจำปีพุทธศักราช 2562 ถึงแก่กรรมด้วยความสงบ สิริรวมอายุ 94 ปี

สำหรับกำหนดการรายละเอียดงาน พิธีสวดพระอภิธรรม ทางครอบครัวจะแจ้งให้ทราบในลำดับต่อไปนะครับ

สิ้น ‘ตรี อภิรุม’ ราชานวนิยายลึกลับสยองขวัญแห่งประเทศไทย ผู้ประพันธ์ ทายาทอสูร-นาคี ถึงแก่กรรมด้วยความสงบ สิริรวมอายุ 94 ปี

นายเทพ ชุมสาย ณ อยุธยา เกิดเมื่อวันที่ 5 มกราคม พ.ศ. 2473 ที่อำเภอบ้านสร้าง จังหวัดปราจีนบุรี ปัจจุบันอายุ 94 ปี

ขณะศึกษาชั้นมัธยม ณ โรงเรียนสีตบุตรบำรุง ถนนรองเมือง จังหวัดพระนคร เมื่อ พ.ศ. 2487 โรงเรียนปิดลงเนื่องจากภัยสงครามโลกครั้งที่ 2 จึงลี้ภัยไปอยู่ต่างจังหวัด และมิได้ศึกษาต่ออีก

เมื่ออายุ 24 ปี เริ่มเขียนเรื่องสั้นครั้งแรกลงหนังสือพิมพ์หลักเมืองรายวัน ชื่อเรื่อง “หาดจอมเทียน” ใช้นามปากกา “เทพเทวีวิจิตร” ต่อมาได้เปลี่ยนเป็น “เทพเทวี” และใช้สำหรับเขียนนวนิยายพาฝัน พ.ศ. 2502 เริ่มเขียนนวนิยายสยองขวัญเรื่องแรกคือ “กายทิพย์” ตีพิมพ์ในนิตยสารบางกอกรายสัปดาห์ ใช้นามปากกา “ตรี อภิรุม”

[![](https://www.khaosod.co.th/wpapp/uploads/2024/11/21-ตรี2.png)](https://www.khaosod.co.th/wpapp/uploads/2024/11/21-ตรี2.png)

จากนั้นเขียนนวนิยายแนวพาฝันและแนวสยองขวัญตีพิมพ์ในนิตยสารต่าง ๆ อาทิ ชีวิตจริง อัลบั้มชีวิต ดารา คู่รักคู่ชีวิต ดาราภาพยนตร์ ตั้งแต่ พ.ศ. 2525 ถึง พ.ศ. 2557 มีผลงานนวนิยายนับร้อยเรื่อง ตีพิมพ์เป็นเล่ม รวมทั้งสิ้น 58 เรื่อง

ผลงานโดดเด่น เช่น แก้วขนเหล็ก ทายาทอสูร นาคี ผลงานถูกสร้างเป็นละครวิทยุ ภาพยนตร์ และละครโทรทัศน์ รวม 19 เรื่อง

เทพได้รับรางวัลนราธิปจากสมาคมนักเขียนแห่งประเทศไทย เมื่อ พ.ศ. 2556 ผลงานนวนิยายลึกลับสยองขวัญของเทพ เป็นหมุดหมายเรื่องลึกลับสยองขวัญของไทย เทพมีความสามารถ ทางวรรณศิลป์ สร้างสัญลักษณ์เชิงอำนาจที่ก่อให้เกิดความสยองขวัญ

เทพสร้างสรรค์ผลงานนับร้อยเรื่องจนได้สมญาว่า “ราชานวนิยายลึกลับสยองขวัญแห่งประเทศไทย” ยืนหยัดในความเป็นนักเขียนอาชีพที่มีผลงานตั้งแต่อายุ 24 ปี จนถึงอายุ 94 ปี และยังคงทำงานอยู่อย่างสม่ำเสมอ

กล่าวได้ว่า เทพ ชุมสาย ณ อยุธยา เป็นนักเขียนผู้สร้างสรรค์ วรรณศิลป์ข้ามผ่านกาลเวลาอย่างแท้จริง นายเทพ ชุมสาย ณ อยุธยา จึงสมควรได้รับการยกย่องเชิดชูเกียรติเป็นศิลปินแห่งชาติ สาขาวรรณศิลป์ พุทธศักราช 2562

ผู้สื่อข่าวรายงานว่า นิยายแนวลึกลับสยองขวัญของ “ตรี อภิรุม” ถูกนำมาสร้างเป็นหนังและละครอย่างแพร่หลายข้ามกาลเวลา อาทิ “แก้วขนเหล็ก” “จอมเมฆินทร์” “เทพบุตรสุดเวหา” “อนิลทิตา” “ทายาทอสูร” “นาคี” และ “นาคี 2” เป็นต้น