---
layout: post
code: "ART24111206118MGYOD"
origin_url: "https://www.khaosod.co.th/breaking-news/news_9501380"
image: "https://github.com/user-attachments/assets/3a129b62-aa0c-4a30-bfc7-c7c704d4c724"
title: "ทลาย เหมืองขุดบิตคอยน์ ดัดแปลงมิเตอร์ลักไฟหลวงใช้ กว่า 10 ล้าน"
description: "กองปราบ นำกำลังบุกทลาย เหมืองขุดบิตคอยน์ ดัดแปลงมิเตอร์ลักไฟหลวงใช้ แค่ 1 ปี ทำ กฟภ.เสียหายกว่า 10 ล้าน แต่จ่ายจริงไม่ถึงแสน"
category: "HOT_NEWS"
language: "th"
date: 2024-11-12T06:17:46.322Z
---

# ทลาย เหมืองขุดบิตคอยน์ ดัดแปลงมิเตอร์ลักไฟหลวงใช้ กว่า 10 ล้าน

[![ทลาย เหมืองขุดบิตคอยน์ ดัดแปลงมิเตอร์ลักไฟหลวงใช้ กว่า 10 ล้าน](https://www.khaosod.co.th/wpapp/uploads/2024/11/Bitcoin-mining.jpg "ทลาย เหมืองขุดบิตคอยน์ ดัดแปลงมิเตอร์ลักไฟหลวงใช้ กว่า 10 ล้าน")](https://www.khaosod.co.th/wpapp/uploads/2024/11/Bitcoin-mining.jpg)

**กองปราบ นำกำลังบุกทลาย เหมืองขุดบิตคอยน์ ดัดแปลงมิเตอร์ลักไฟหลวงใช้ แค่ 1 ปี ทำ กฟภ.เสียหายกว่า 10 ล้าน แต่จ่ายจริงไม่ถึงแสน**

เมื่อเวลา 10.30 น. วันที่ 12 พ.ย.2567 ที่กองบังคับการปราบปราม (บก.ป.) พล.ต.ต.มนตรี เทศขัน ผบก.ป. พร้อมด้วย พ.ต.อ.ธงชัย อยู่เกษ รอง ผบก.ป., พ.ต.อ.ภัทราวุธ อ่อนช่วย ผกก.5 บก.ป. และ นายอุดมศักดิ์ เต็มวงษ์ รองผู้ว่าการสายงานปฏิบัติการระบบไฟฟ้า การไฟฟ้าส่วนภูมิภาค ร่วมกันแถลงผลจับกุมเหมืองขุดบิตคอยน์ที่ดัดแปลงมิเตอร์ลักกระแสไฟฟ้าภูมิภาค ทำเสียหายกว่า 10 ล้านบาท

พล.ต.ต.มนตรี กล่าวว่า เจ้าหน้าที่ตำรวจกองปราบ นำกำลังพร้อมหมายค้นศาลจังหวัดสุราษฎร์ธานี เข้าตรวจค้นเป้าหมายต้องสงสัย จำนวน 9 จุดในพื้นที่ อ.เมือง จ.สุราษฎร์ธานี พร้อมจับกุม นายณัฐพงษ์ (ขอสงวนนามสกุล) อายุ 30 ปี และ นายอาทิตย์ (ขอสงวนนามสกุล) อายุ 30 ปี

กองปราบ นำกำลังบุกทลาย เหมืองขุดบิตคอยน์ ดัดแปลงมิเตอร์ลักไฟหลวงใช้ แค่ 1 ปี ทำ กฟภ.เสียหายกว่า 10 ล้าน แต่จ่ายจริงไม่ถึงแสน

ตามหมายจับศาลจังหวัดสุราษฎร์ธานี ข้อหา “ร่วมกันลักทรัพย์ในเวลากลางคืน” พร้อมของกลางเครื่องขุดเหรียญสกุลเงินดิจิตอลบิตคอยน์ จำนวน 111 เครื่อง, เครื่องคอมพิวเตอร์ตั้งโต๊ะ พร้อมจอภาพ 7 ชุด อินเตอร์เน็ตเราเตอร์ 10 ชุด เครื่องมิเตอร์ไฟฟ้าที่ถูกแก้ไขดัดแปลง จำนวน 10 เครื่อง



พล.ต.ต.มนตรี กล่าวต่อว่า ทั้งนี้ เมื่อช่วงเดือน ก.ย. 2567 เจ้าหน้าที่รับแจ้งจากพลเมืองดีว่า พบเป้าหมายต้องสงสัยเป็นอาคารพาณิชย์หลังหนึ่ง ซึ่งมีชายวัยรุ่นเช่าไว้ แต่ไม่มีผู้เข้าพักอาศัย โดยติดตั้งกล้องวงจรปิดเอาไว้รอบบ้าน

[![](https://www.khaosod.co.th/wpapp/uploads/2024/11/12-เหมือง3.jpg)](https://www.khaosod.co.th/wpapp/uploads/2024/11/12-เหมือง3.jpg)

สงสัยว่าอาจใช้ติดตั้งเครื่องซิมบ็อก (Sim Box) ที่คนร้ายแก๊งคอลเซ็นเตอร์ใช้สำหรับแปลงสัญญาณโทรศัพท์สำหรับหลอกลวงผู้เสียหาย เจ้าหน้าที่จึงลงพื้นที่ดำเนินการสืบสวน

จนทราบว่าผู้เช่าบ้านหลังดังกล่าวคือ นายณัฐพงษ์ และยังทราบด้วยว่า นายณัฐพงษ์ยังไปเช่าอาคารพาณิชย์ที่อื่น รวมถึงติดตั้งกล้องวงจรปิดไว้โดยไม่มีผู้เข้าอยู่อาศัย ในลักษณะเดียวกันอีก 6 แห่ง และยังเป็นเจ้าของบ้านเดี่ยว อีก 2 แห่ง รวมทั้งสิ้น 9 แห่งด้วย

[![](https://www.khaosod.co.th/wpapp/uploads/2024/11/12-เหมือง1.jpg)](https://www.khaosod.co.th/wpapp/uploads/2024/11/12-เหมือง1.jpg)

พ.ต.อ.ภัทราวุธ กล่าวว่า จากการตรวจสอบเส้นทางการเงินของนายณัฐพงษ์ พบว่ามีธุรกรรมที่ต้องสงสัย ในห้วงเดือน ม.ค.2566 ถึง ก.ค. 2567 มียอดเงินหมุนเวียนกว่า 40 ล้านบาท จึงเชื่อว่าอาจเกี่ยวข้องกับการกระทำที่ผิดกฎหมาย จึงประสานงานกับเจ้าหน้าที่การไฟฟ้าส่วนภูมิภาค เพื่อตรวจสอบการใช้กระแสไฟฟ้าของบ้านต้องสงสัย

จนพบว่าบ้านหลังดังกล่าวมีปริมาณการใช้ไฟฟ้าที่สูงผิดปกติ ไม่สอดคล้องกับค่าไฟฟ้าในแต่ละเดือน จึงเชื่อว่ามีการลักลอบตัดแปลงมิเตอร์ไฟฟ้าเพื่อลักกระแสไฟฟ้านำไปใช้เปิดการทำงานของเครื่องของขุดเหรียญสกุลเงินดิจิตอลบิตคอยน์ จึงลงพื้นที่สืบสวนอย่างต่อเนื่อง จนพบนายณัฐพงษ์ กระทำผิดร่วมกับนายอาทิตย์ จึงรวบรวมพยานหลักฐานขอศาลออกหมายค้นและจับกุมตัวดังกล่าว

[![](https://www.khaosod.co.th/wpapp/uploads/2024/11/12-เหมือง4.jpg)](https://www.khaosod.co.th/wpapp/uploads/2024/11/12-เหมือง4.jpg)

สอบสวน นายณัฐพงษ์ ให้การรับสารภาพว่า ตนเริ่มทำเหมืองขุดบิตคอยน์มาตั้งแต่ปลายปี 2566 โดยจะเริ่มจากการหาเช่าบ้านเพื่อใช้เป็นสถานที่ติดตั้งเหมืองขุดบิตคอยน์ จากนั้นจะเริ่มทยอยสั่งซื้อเครื่องขุดบิตคอยน์มือสองผ่านทางกลุ่มเฟซบุ๊ก แล้วนำมาติดตั้งในบ้านแต่ละหลัง

นายณัฐพงษ์ ให้การต่อว่า โดยว่าจ้างให้นายอาทิตย์ ดัดแปลงมิเตอร์ไฟ เพื่อทำปริมาณการใช้กระแสไฟฟ้าได้น้อยกว่าการใช้จริง พร้อมทั้งติดตั้งอุปกรณ์ที่เกี่ยวข้องและเปิดใช้งานระบบเหมืองขุดบิทคอยน์ดังกล่าวเรื่อยมา

[![](https://www.khaosod.co.th/wpapp/uploads/2024/11/12-เหมือง5.jpg)](https://www.khaosod.co.th/wpapp/uploads/2024/11/12-เหมือง5.jpg)

ด้าน นายอาทิตย์ ให้การยอมรับว่า ตนได้รับการว่าจ้างจากนายณัฐพงษ์ ให้มาดัดแปลงมิเตอร์ไฟฟ้าเพื่อให้อ่านค่าได้น้อยกว่าความเป็นจริง รวมถึงเป็นคนติดตั้งระบบไฟเพื่อใช้งานกับเครื่องขุดบิทคอยน์ด้วย

นายอุดมศักดิ์ เปิดเผยว่า การลักลอบใช้กระแสไฟฟ้าอย่างผิดกฎหมายโดยการดัดแปลงมิเตอร์ ซึ่งก่อให้เกิดความเสียหายแก่รัฐ จึงอยากฝากเตือนพี่น้องประชาชนว่า ห้ามดัดแปลงมิเตอร์เพื่อลักลอบใช้กระแสไฟฟ้าเด็ดขาด เพราะถือเป็นการกระทำที่ผิดกฎหมายข้อหาลักทรัพย์ (ลักกระแสไฟฟ้า) ของการไฟฟ้าส่วนภูมิภาค

[![](https://www.khaosod.co.th/wpapp/uploads/2024/11/12-เหมือง6.jpg)](https://www.khaosod.co.th/wpapp/uploads/2024/11/12-เหมือง6.jpg)

ซึ่งในส่วนเจ้าของสถานที่หรือผู้ให้เช่าเอง หากพบการกระทำดังกล่าวของผู้เช่าแล้วนิ่งเฉย ก็มีความผิดตามกฎหมายด้วยเช่นเดียวกัน ทั้งนี้ หากประชาชนพบเบาะแสหรือต้องการตรวจสอบมิเตอร์ ก็สามารถแจ้งการไฟฟ้าส่วนภูมิภาคเพื่อตรวจสอบได้ ทั้งนี้ เน้นย้ำว่าการทำเหมืองบิทคอยน์สามารถทำได้ แต่ต้องใช้กระแสไฟฟ้าที่ถูกกฎหมายและไม่ลักลอบใช้อย่างกรณีดังกล่าว เพราะมีความผิดตามกฎหมาย

[![](https://www.khaosod.co.th/wpapp/uploads/2024/11/12-เหมือง7.jpg)](https://www.khaosod.co.th/wpapp/uploads/2024/11/12-เหมือง7.jpg)

รายงานข่าวแจ้งว่า จากการตรวจสอบปริมาณการใช้ไฟฟ้าของผู้ต้องหาพบว่า แต่ละเดือนเสียค่าไฟประมาณ 2 พันบาทต่อหลังเท่านั้น ซึ่งหากไม่มีการดัดแปลงมิเตอร์ไฟฟ้า เครื่องชุดบิทคอยน์ของกลาง จำนวน 111 เครื่อง ก็จะต้องเสียค่าไฟตกเดือนประมาณ 1 ล้านบาท จากการก่อเหตุมาแล้วเป็นเวลากว่า 1 ปี ความเสียหายน่าจะอยู่ที่ 10 ล้านบาท