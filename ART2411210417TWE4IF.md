---
layout: post
code: "ART2411210417TWE4IF"
origin_url: "https://www.khaosod.co.th/lifestyle/news_9513736"
image: "https://github.com/user-attachments/assets/d6cb9e3e-a7f2-4a49-aed0-300ae8120744"
title: "อิ่มอร่อย - ‘อัล-ราฮามัน’ย่านบางรัก เปิดตำรับอาหารอินเดีย"
description: "ร้านอาหารอินเดียในซอยเล็กๆ ย่านบางรัก มีจุดเริ่มต้นมาจากความชื่นชอบ ในการทำอาหารของเชฟ ‘อับดุล รูฟ’ (Abdur Rouf) เจ้าของร้าน ‘AL-RAHAMAN RESTAURANT’"
category: "LIFESTYLE"
language: "th"
date: 2024-11-21T04:30:44.690Z
---

# อิ่มอร่อย - ‘อัล-ราฮามัน’ย่านบางรัก เปิดตำรับอาหารอินเดีย

[![อิ่มอร่อย - ‘อัล-ราฮามัน’ย่านบางรัก เปิดตำรับอาหารอินเดีย](https://www.khaosod.co.th/wpapp/uploads/2024/11/ปก-อิ่มอร่อย-2.jpg "อิ่มอร่อย - ‘อัล-ราฮามัน’ย่านบางรัก เปิดตำรับอาหารอินเดีย")](https://www.khaosod.co.th/wpapp/uploads/2024/11/ปก-อิ่มอร่อย-2.jpg)

ร้านอาหารอินเดียในซอยเล็กๆ ย่านบางรัก มีจุดเริ่มต้นมาจากความชื่นชอบ ในการทำอาหารของเชฟ **‘อับดุล รูฟ’ (Abdur Rouf)** เจ้าของร้าน **‘AL-RAHAMAN RESTAURANT’ (อัล-ราฮามัน)**

อัล-ราฮามัน

จากกรุงธากา เมืองหลวงของประเทศบังกลาเทศ ที่มาเปิดร้านอาหาร ให้บริการในประเทศไทยนานกว่า 10 ปี ตั้งอยู่ที่ ซ.พุทธโอสถ ถ.สุรวงศ์ แขวงสี่พระยา เขตบางรัก กทม.

อาหารอินเดียของทางร้าน ได้รับการปรุงอย่างพิถีพิถันจากเชฟรูฟ ที่มีความตั้งใจทำให้ทุกคนได้ลิ้มลองในราคาที่จับต้องได้ และอยากให้อาหารอินเดียเป็นที่รู้จักในประเทศไทยมากยิ่งขึ้น

![อิ่มอร่อย](https://www.khaosod.co.th/wpapp/uploads/2024/11/e01-696x522.jpg)

_“ผมอยากเห็นรอยยิ้มและความสุขจากลูกค้าทุกคนที่ได้กินอาหารอินเดียในสไตล์ที่ผมชอบและตั้งใจทำให้ทุกคนได้ลิ้มลอง และยินดีมากๆ ที่เป็นส่วนหนึ่งที่ทำให้คนไทยได้รู้จักอาหารอินเดียมากขึ้นว่ากินไม่ยากอย่างที่คิด”_



อาหารอินเดียรสชาติแบบต้นตำรับ เข้มข้น เครื่องเทศหอมอบอวล ไม่แรงจนเกินไป โดยจะดึงเอาจุดเด่นของแต่ละชาติออกมา แล้วปรับรสให้ถูกปากคนไทย

**สำหรับเมนูอาหารอินเดียของทางร้านมีให้เลือกมากกว่า 50 อย่าง จัดมาครบ**

![อิ่มอร่อย](https://www.khaosod.co.th/wpapp/uploads/2024/11/e02-696x522.jpg)

![อิ่มอร่อย](https://www.khaosod.co.th/wpapp/uploads/2024/11/e07-696x522.jpg)

เมนู **Butter Chicken** หรือ **ไก่อบเนย** แกงรสนุ่มละมุนมีความนัว หอมเนยเบาๆ น้ำแกงขลุกขลิก เครื่องเทศเครื่องปรุงถึงในเนื้อไก่ เคี่ยวบนไฟอ่อนๆ จนเนื้อแกงนุ่ม รสชาติกินได้ทุกเพศทุกวัยออกหวานเล็กน้อย หอมกลิ่นเครื่องเทศขึ้นจมูก กินคู่กับ แป้งนาน หรือแป้งนานกระเทียมชีส 1 ชุดกินได้ 4 คน ราคา 180 บาท

![อิ่มอร่อย](https://www.khaosod.co.th/wpapp/uploads/2024/11/e05-696x522.jpg)

**ข้าวหมกบริยานี (Briyani)** เมนูนี้เลือกใช้เป็นข้าวบาสมาติ (Basmati) ที่สั่งนำเข้าจากประเทศอินเดีย เมล็ดเรียวสีเหลืองสวย คุณภาพดี มีเอกลักษณ์เฉพาะตัว หอมกลิ่นเครื่องเทศไม่แรงมากจนเกินไป เป็นเมนูที่คนไทยสั่งกินกันมากที่สุดเมนูหนึ่ง มีให้เลือก 4 เมนู คือ ข้าวหมกแพะ ข้าวหมกไก่ ข้าวหมกปลา และข้าวหมกกุ้ง กินคู่กับผักแกล้ม อาทิ แตงกวา หอมแดง ใครชอบเปรี้ยวทางร้านมีมะนาวมาให้ 1 ชุด กินได้ 4-5 คน ราคา 150-220 บาท

![อิ่มอร่อย](https://www.khaosod.co.th/wpapp/uploads/2024/11/e06-696x522.jpg)

**เนื้อแพะบด (Mutton Seekh Kebab)** ตัดปัญหาเรื่องกลิ่นสาบของเนื้อแกะได้เลย เพราะทางร้านทำดีและสะอาดมาก เนื้อแพะบดได้รับการปรุงรสด้วยเครื่องเทศหมักไว้ 1-2 ชั่วโมง ทำให้ไม่มีกลิ่นสาบติดมาแม้แต่นิดเดียว ทางร้านปั้นเป็นแท่งยาวก่อนนำไปย่างด้วยเตาถ่านไฟอ่อนๆ จนสุก เสิร์ฟคู่กับครีมซอสสูตรโยเกิร์ตของทางร้าน 1 ชุดกินได้ 4 คน ราคา 380 บาท

![อิ่มอร่อย](https://www.khaosod.co.th/wpapp/uploads/2024/11/e03-696x522.jpg)

**ปานิปุรี (Panipuri)** เป็นเมนูที่ขาดไม่ได้ในทุกโต๊ะ เป็นอาหารขึ้นชื่อของประเทศอินเดีย แป้งทอดลูกกลมๆ ด้านในกลวง ทำจากแป้งสาลี เจาะรูสำหรับใส่เครื่องเทศที่มีส่วนผสมของ ถั่วลูกไก่ มะเขือเทศ ไข่ต้ม ผักชี ปรุงรสแบบอ่อนๆ กำลังดี เปรี้ยวนำ หอมเครื่องเทศตามมา กินเพลินๆ เพื่อรออาหารจานหลัก 1 ชุด มี 8 ลูก 60 บาท

![อิ่มอร่อย](https://www.khaosod.co.th/wpapp/uploads/2024/11/e04-696x479.jpg)

**มาซาล่าแพะ (Mutton Masala)** เป็นอีกหนึ่งเมนูเนื้อแพะ รสชาติเข้มข้น จัดจ้าน เนื้อแพะเปื่อยนุ่ม ไม่เหนียว ไม่มีกลิ่นสาบ มีรสชาติถูกปากคนไทย เผ็ดเล็กน้อย 1 ชุดกินได้ 3-4 คน

**นายอับดุล รูฟ** ได้ขอขอบคุณทุกความรักความเอ็นดูจากลูกค้าทุกคนทั้งลูกค้าใหม่ที่เปิดใจลองกินอาหารอินเดียครั้งแรกและลูกค้าที่รู้จักอาหารอินเดียอยู่แล้วที่ช่วยบอกประสบการณ์ได้มากินอาหารที่ร้าน จนทำให้อาหารอินเดียที่ดูเข้าถึงยากกลายเป็นหนึ่งในอาหารยอดฮิตของคนไทยทุกเพศทุกวัยในช่วงเวลานี้

![อิ่มอร่อย](https://www.khaosod.co.th/wpapp/uploads/2024/11/e09-696x522.jpg)

**ร้านเปิดให้บริการทุกวัน ตั้งแต่เวลา 11.00 -22.00 น. โทร. 08-5140-1440**