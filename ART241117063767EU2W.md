---
layout: post
code: "ART241117063767EU2W"
origin_url: "https://www.khaosod.co.th/breaking-news/news_9509286"
image: "https://github.com/user-attachments/assets/b3c7251c-cb37-4291-ad33-49d88b7bfbe0"
title: "เจ๊พัช นั่งสมาธิในห้องขัง ไร้ญาติมาเยี่ยม เผยเมนูเช้ากินอะไร พรุ่งนี้ส่งฝากขังศาล"
description: "เจ๊พัช นั่งสมาธิในห้องขัง ไม่มีท่าทีกระวนกระวาย ยังไม่มีญาติมาเยี่ยม ขอไม่ให้การกับพนักงานสอบสวน เผยเมนูเช้ากินอะไร พรุ่งนี้ส่งฝากขังศาล"
category: "HOT_NEWS"
language: "th"
date: 2024-11-17T06:46:42.189Z
---

# เจ๊พัช นั่งสมาธิในห้องขัง ไร้ญาติมาเยี่ยม เผยเมนูเช้ากินอะไร พรุ่งนี้ส่งฝากขังศาล

[![เจ๊พัช นั่งสมาธิในห้องขัง ไร้ญาติมาเยี่ยม เผยเมนูเช้ากินอะไร พรุ่งนี้ส่งฝากขังศาล](https://www.khaosod.co.th/wpapp/uploads/2024/11/jaipat.jpg "เจ๊พัช นั่งสมาธิในห้องขัง ไร้ญาติมาเยี่ยม เผยเมนูเช้ากินอะไร พรุ่งนี้ส่งฝากขังศาล")](https://www.khaosod.co.th/wpapp/uploads/2024/11/jaipat.jpg)

**เจ๊พัช นั่งสมาธิในห้องขัง ไม่มีท่าทีกระวนกระวาย ยังไม่มีญาติมาเยี่ยม ขอไม่ให้การกับพนักงานสอบสวน เผยเมนูเช้ากินอะไร พรุ่งนี้ส่งฝากขังศาล**

เมื่อวันที่ 17 พ.ย.67 ผู้สื่อข่าวรายงานว่า ภายหลังจากที่ตำรวจกองบังคับการปราบปราม จับกุมน.ส.กฤษอนงค์ หรือเจ๊พัช ในข้อหากรรโชกทรัพย์ และเป็นตัวกลางเรียกรับสินบน กรณีตบทรัพย์ บอสพอล ดิไอคอนกรุ๊ป และสอบปากคำไปเมื่อวานนี้

[![](https://www.khaosod.co.th/wpapp/uploads/2024/11/S__23707655-696x468.jpg)](https://www.khaosod.co.th/wpapp/uploads/2024/11/S__23707655.jpg)

ช่วงเช้าวันนี้ น.ส.กฤษอนงค์ ยังคงถูกคุมขังอยู่ภายในห้องควบคุม ผู้ต้องหาของกองบังคับการปราบปราม หลังจากสอบปากคำเสร็จจนถึง 5 ทุ่ม ซึ่งจากการสอบถามเจ้าหน้าที่ตำรวจเวร ของกองบังคับการปราบปราม พบว่าน.ส.กฤษอนงค์ เมื่อคืนนอนหลับจากอาการอ่อนเพลีย

[![](https://www.khaosod.co.th/wpapp/uploads/2024/11/S__61120572-696x370.jpg)](https://www.khaosod.co.th/wpapp/uploads/2024/11/S__61120572.jpg)

และเช้าวันนี้ตื่นตามปกติ โดยมีท่าทีนิ่งๆ และตื่นนอนมานั่งตรงมุมห้อง ลักษณะคล้ายกับสมาธิ โดยไม่ได้มีท่าทีเดินกระวนกระวายหรือเดินวนไปรอบๆ ห้องขัง ยังคงนั่งนิ่งๆ ไม่ได้ร้องขออะไรเป็นพิเศษ และสามารถกินข้าวได้ตามปกติ

ซึ่งอาหารมื้อเช้า เจ้าหน้าที่หน้าห้องควบคุม สั่งอาหารเป็นข้าวคลุกกะเพราไก่ และช่วงเช้าวันนี้ ยังไม่มีญาติหรือคนใกล้ชิดของน.ส.กฤษอนงค์ มาติดต่อขอเข้าเยี่ยม

ส่วนความคืบหน้าทางคดี พล.ต.ต.สุวัฒน์ แสงนุ่ม รองผู้บัญชาการตำรวจสอบสวนกลาง เปิดเผยว่า หลังจากการสอบปากคำยาวกว่า 5 ชั่วโมง น.ส.กฤษอนงค์ ให้การปฏิเสธทุกข้อกล่าวหาและขอไม่ให้การใดๆ กับพนักงานสอบสวน

โดยอ้างว่าจะขอให้การเป็นเอกสารในภายหลัง จึงทำให้ในวันนี้พนักงานสอบสวนยังไม่ดำเนินการนำตัว น.ส.กฤษอนงค์ ออกจากห้องควบคุมผู้ต้องหาเพื่อมาสอบปากคำเพิ่มเติม เนื่องจากไม่มีประเด็นสอบอะไรเพิ่มเติม โดยในวันพรุ่งนี้ 18 พ.ย. ก็จะนำตัว น.ส.กฤษอนงค์ ส่งฝากผัดแรกที่ศาลอาญาคดีทุจริตและประพฤติมิชอบกลาง โดยพนักงานสอบสวนจะคัดค้านการประกันตัว เนื่องจากเกรงว่าจะไปยุ่งเหยิงกับพยานหลักฐานและข่มขู่พยาน

ส่วนข้อหาที่แจ้งดำเนินคดีกับ น.ส.กฤษอนงค์ โดยเฉพาะข้อหาเป็นตัวกลางเรียกทรัพย์สินบน พล.ต.ต.สุวัฒน์ บอกย้ำว่า เนื่องจากพฤติการณ์ทางคดีที่เสนอขอหมายจับต่อศาล นอกจากจะพบว่ามีการข่มขู่เพื่อกรรโชกทรัพย์จากกลุ่มบอส The Icon Group จำนวน 750,000 บาท เพื่อเป็นค่าดำเนินการแลกกับการไม่พาผู้เสียหายไปแจ้งความร้องทุกข์ และไม่เปิดโปงเรื่องราวของบริษัทให้เสียหาย เมื่อกลางปีที่ผ่านมาแล้ว

และจากพยานหลักฐานยังพบถ้อยคำที่กล่าวอ้างว่า จะจ่ายเงินให้กับหน่วยงานรัฐหน่วยงานหนึ่งด้วยในลักษณะของการเป็นตัวกลาง ดังนั้นเมื่อแจ้งข้อหาเกี่ยวกับการทุจริต จึงทำให้คดีดังกล่าวอยู่ในเขตอำนาจของศาลอาญาคดีทุจริตและประพฤติมิชอบกลาง

สำหรับคดีอื่นๆ ที่เกี่ยวข้องกับ น.ส.กฤษอนงค์ รวมไปถึงคดีที่เกี่ยวข้องกับฟิล์ม นายรัฐภูมิ โตคงทรัพย์ เรื่องคลิปเสียงพยายามเรียกรับผลประโยชน์ 20 ล้านบาทกับบอสปัน แลกกับการไปออกรายการโหนกระแส ในวันพรุ่งนี้ พล.ต.ต.จรูญเกียรติ ปานแก้ว รองผู้บัญชาการตำรวจสอบสวนกลาง จะเรียกประชุมคณะพนักงานสอบสวน เพื่อหารือเกี่ยวกับคดีนี้