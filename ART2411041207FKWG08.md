---
layout: post
code: "ART2411041207FKWG08"
origin_url: "https://www.khaosod.co.th/special-stories/news_9490091"
image: "https://github.com/user-attachments/assets/de5ee173-cde2-4317-bdd0-f8f5be966294"
title: "หมอดูฮวงจุ้ยดัง ลวงบูชา กิเลน ป้องกันโรคมะเร็ง สูญเงิน 120,000 ตอนนี้อยากได้เงินคืน"
description: "หมอดูฮวงจุ้ยดัง ลวงบูชา กิเลน ป้องกันโรคมะเร็ง เพราะบ้านอยู่ใกล้หม้อแปลงไฟฟ้า สูญเงิน 120,000 ตอนนี้อยากได้เงินคืน เตรียมไปแจ้งความ"
category: "SPECIAL_STORIES"
language: "th"
date: 2024-11-04T12:12:53.500Z
---

# หมอดูฮวงจุ้ยดัง ลวงบูชา กิเลน ป้องกันโรคมะเร็ง สูญเงิน 120,000 ตอนนี้อยากได้เงินคืน

[![หมอดูฮวงจุ้ยดัง ลวงบูชา กิเลน ป้องกันโรคมะเร็ง สูญเงิน 120,000 ตอนนี้อยากได้เงินคืน](https://www.khaosod.co.th/wpapp/uploads/2024/11/Feng-Shui04-11-06.jpg "หมอดูฮวงจุ้ยดัง ลวงบูชา กิเลน ป้องกันโรคมะเร็ง สูญเงิน 120,000 ตอนนี้อยากได้เงินคืน")](https://www.khaosod.co.th/wpapp/uploads/2024/11/Feng-Shui04-11-06.jpg)

_**หมอดูฮวงจุ้ยดัง ลวงบูชา กิเลน ป้องกันโรคมะเร็ง เพราะบ้านอยู่ใกล้หม้อแปลงไฟฟ้า สูญเงิน 120,000 ตอนนี้อยากได้เงินคืน**_

จากกรณี หมอดูฮวงจุ้ย หลอกทำพิธีสูญ 66 ล้าน ทั้งโรยผงกระดูกผี แก้คุณไสย ล่าสุดมีผู้เสียออกมาแฉหมอดูฮวงจุ้ย เพิ่มอ้าง บ้านมีปัญหาอยู่ใกล้หม้อแปลงไฟฟ้า อาจเป็นโรคมะเร็ง แนะให้นำกิเลนตั้งหน้าบ้านแก้ไขได้

ล่าสุดวันที่ 4 พ.ย. 67 คุณหนึ่ง อายุ 34 ปี ผู้เสียหาย กล่าวว่า ตนกำลังจะซื้อบ้าน จึงอยากให้ใครมาดูฮวงจุ้ย ให้มาดูบ้านว่าถูกต้องหรือถูกลักษณะหลักฮวงจุ้ยหรือไม่ ช่วงเดือนกันยายนที่ผ่านมา จึงตัดสินใจติดต่อไปยังอาจารย์หมอดูฮวงจุ้ย ซึ่งมีค่าใช้จ่าย 30,000 บาท โดยแบ่งเป็นค่ามัดจำก่อน 15,000 บาท หลังจากดูแล้วให้ใส่ซองอีก 15,000 บาท พร้อมส้ม 4 ผล

หลังจากที่มาดูฮวงจุ้ยที่บ้านแล้วก็บอกว่า บ้านอยู่ใกล้หม้อแปลงไฟฟ้า มันส่งผลกระทบต่อสุขภาพโดยตรงกับผู้สูงอายุก็คือคุณแม่ของตน และอาจจะส่งผลให้เกิดโรคมะเร็ง ตนจึงถามว่ามีวิธีแก้หรือไม่ ทางหมอดูฮวงจุ้ยคนดังจึงบอกว่าวิธีแก้คือให้นำกิเลนมา เพื่อให้ปกป้องคุ้มครองและรักษาให้คุณแม่นั้นสุขภาพแข็งแรง

หลังจากที่ดูเสร็จ ต่อมาเวลา 20.30น. อาจารย์ก็ติดต่อมาที่ตนว่าตอนนี้กำลังจะเดินทางไปประเทศจีนด่วนเลย พอดีลูกศิษย์อาจารย์ป่วยเป็นมะเร็ง และเขาต้องสั่งใช้กิเลนเหมือนกัน ซึ่งกิเลนของเขาราคาประมาณ 900,000 บาท เห็นว่าตนต้องใช้อยู่แล้ว อาจารย์จึงถามตนว่าจะบวกกับเขาไปด้วยเลยไหม จะได้ประหยัดค่าขนส่ง ค่าภาษี ค่านำเข้า

ทั้งนี้อาจารย์อ้างว่า ขนาดกิเลนขึ้นอยู่กับตัวบ้าน โดยบ้านของตนต้องใช้ขนาด 4 ฟุต ในราคา 420,000 บาท ซึ่งตนจ่ายไม่ไหว อาจารย์เลยบอกว่าถ้าตัวเล็กลงมา ขนาด 2 ฟุต ราคาอยู่ที่ 240,000 บาท พร้อมอ้างว่า “แต่ถ้าสั่งพร้อมกับลูกศิษย์อาจารย์ก็จะลดให้ 50 เปอร์เซ็นต์ กิเลนตัวใหญ่ 4 ฟุต จาก 420,000 บาท เหลือ 220,000 บาท กิเลนตัว 2 ฟุต จาก 240,000 บาท เหลือ 120,000 บาท”

ตนจึงตัดสินใจซื้อตัว 2 ฟุตไปในราคา 120,000 บาท อาจารย์หมอดูฮวงจุ้ยก็อ้างว่าอีก 2-3 วัน อาจารย์จะบินกลับมาที่ไทยพร้อมของเลย โดยลักษณะการพูดคือพยายามให้ตนโอนเงินให้ ณ ช่วงเวลานั้น โดยให้เหตุผลว่ากำลังจะเขียนใบสั่งซื้อแล้วจะเปิดใบสั่งจองแล้ว

หลังจากที่โอนเงินจำนวน 120,000 บาท ให้อาจารย์หมอดูฮวงจุ้ยไป อาจารย์ก็บอกแค่ว่าถ้าบ้านของตนเสร็จเรียบร้อย จะเอากิเลนไปให้ หรือถ้าตนไม่สบายใจอยากจะเอาคืนจะทำคืนให้ เพราะกิเลนมีลูกศิษย์หลายคนอยากได้เพราะว่าไม่ได้นำเข้าอีกมาแล้ว คนได้ยิ่งแบบนั้นก็สบายใจ

แต่จนถึงตอนนี้ตนก็ยังไม่ได้ใบเสร็จ จนมาเห็นข่าวเมื่อคืนก็ไม่สบายใจ เลยติดต่อไปที่แอดมิน ขอคืนเงิน ทางแอดมินรับเรื่องคืนเงินให้ วันพุธนี้ในราคาเต็ม 120,000 บาท ทั้งนี้ตนหวังว่าจะได้คืน นอกจากนี้ตนจะเดินทางไปกองปราบ เพื่อจะไปแจ้งความก่อน เพราะมีผู้เสียหายอีกหลายคนที่ยังไม่ได้เงินคืน