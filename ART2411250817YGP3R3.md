---
layout: post
code: "ART2411250817YGP3R3"
origin_url: "https://www.khaosod.co.th/lifestyle/news_9520295"
image: "https://github.com/user-attachments/assets/ca9091ad-2e8e-4bd6-aeff-884494fcdef2"
title: "‘RSV’ โรคที่ผู้ใหญ่ก็เป็นได้"
description: "หลายคนเข้าใจผิดว่า RSV คือโรคของเด็ก แต่ความจริงแล้ว ผู..."
category: "LIFESTYLE"
language: "th"
date: 2024-11-25T08:42:17.638Z
---

# ‘RSV’ โรคที่ผู้ใหญ่ก็เป็นได้

หลายคนเข้าใจผิดว่า RSV คือโรคของเด็ก แต่ความจริงแล้ว ผู้ใหญ่ก็เป็นโรค RSV ได้ ทั้งยังรุนแรงและอันตรายกว่าเด็ก โดยเฉพาะผู้สูงอายุที่มีภูมิคุ้มกันอ่อนแอและมีโรคประจำตัวร่วม ซึ่งพบอัตราการเสียชีวิตสูงถึง 12%1 เทียบกับเด็กที่มีอัตราการเสียชีวิต 12%2

**นายแพทย์วัศพล กุลธวัชวิชัย รองผู้อำนวยการฝ่ายบริการ ศูนย์ Thammasat Lifestyle And Wellness Medical Center โรงพยาบาลธรรรมศาสตร์เฉลิมพระเกียรติ แพทย์ผู้เชี่ยวชาญเฉพาะทางเวชศาสตร์ป้องกัน แขนงการเดินทางและท่องเที่ยว** ได้ให้ความรู้เกี่ยวกับการดูแลสุขภาพผู้สูงอายุและแนวทางป้องกันการเกิดโรค RSV ในงาน “โอ-ลั้นลามาร์เก็ต ปล่อยพลังคนวัยซ่า” ที่เอ็มควอเทียร์ เมื่อเร็วๆ นี้

โรค RSV (Respiratory Syncytial Virus) เป็นเชื้อไวรัสที่ก่อให้เกิดการติดเชื้อในระบบทางเดินหายใจทั้งส่วนบนและส่วนล่าง เช่น หลอดลม หลอดลมฝอย และปอด โรคนี้ติดต่อผ่านการหายใจเอาละอองเสมหะของผู้ป่วยที่ติดเชื้อ RSV เช่น น้ำมูก น้ำลาย หรือสัมผัสสิ่งแวดล้อมที่ปนเปื้อนสารคัดหลั่ง เช่น โต๊ะ เก้าอี้3

![](https://github.com/user-attachments/assets/5001cffa-aaf5-45f2-9211-a4f9a8a876bf)

ผู้ติดเชื้อจะมีอาการคล้ายไข้หวัดทั่วไป เช่น ไข้ เจ็บคอ และไอ แต่เมื่อโรคลุกลามลงไปยังทางเดินหายใจส่วนล่าง อาการจะรุนแรงขึ้น อาจทำให้เกิดหลอดลมใหญ่อักเสบ หลอดลมฝอยอักเสบ และปอดอักเสบ โดยผู้สูงอายุจะมีอาการรุนแรงกว่าเด็ก เนื่องจากมีภูมิคุ้มกันที่อ่อนแอกว่าและมักมีโรคประจำตัวร่วม ปัจจุบันโรค RSV ไม่มียารักษาโดยเฉพาะ จึงเป็นการรักษาตามอาการ ซึ่งหากเกิดในผู้สูงอายุอาจเป็นอันตรายถึงชีวิต3 โดยมีอัตราการเสียชีวิตสูงถึง 12%1 เทียบกับเด็กที่มีอัตราการเสียชีวิตเพียง 0.12%2 ทำให้ผู้สูงอายุต้องป้องกันโรค RSV นี้

หลายคนอาจสงสัยว่าทำไม RSV มักเป็นที่รู้จักในเด็กมากกว่าผู้ใหญ่ นั่นเพราะว่าเด็กมักมีการแพร่เชื้อจากการสัมผัสในโรงเรียน และนำเชื้อมาให้คนในบ้าน รวมถึงผู้สูงอายุและผู้ปกครอง อีกทั้งผู้ใหญ่มักไม่ได้รับการวินิจฉัยโรค RSV โดยส่วนใหญ่จะไปตรวจหาเชื้อไข้หวัดใหญ่หรือโควิดแทน3

สำหรับวิธีป้องกัน RSV ในผู้ใหญ่ นายแพทย์วัศพล กล่าวว่า โรค RSV มีการแพร่กระจายเชื้อโรคลักษณะเดียวกับการแพร่เชื้อของโควิด การป้องกันโรค RSV จึงสามารถทำได้โดยการล้างมือบ่อยๆ สวมหน้ากากอนามัย ไม่ใช้ของส่วนตัวร่วมกับผู้อื่น ไม่คลุกคลีกับผู้ป่วย เว้นระยะห่างระหว่างบุคคล และที่สำคัญคือการฉีดวัคซีนเพื่อป้องกันอาการรุนแรงของโรคและลดโอกาสการติดเชื้อที่รุนแรง3,4

นายแพทย์วัศพล ยังทิ้งท้ายเคล็ดลับการดูแลสุขภาพผู้สูงวัยให้ห่างไกลโรค เริ่มจากการจัดการกับความเครียดก่อน เพราะ “ความเครียด” ของร่างกายคือ ปัจจัยหลักที่ทำให้ภูมิคุ้มกันในร่างกายอ่อนกำลังลง5เมื่อรับมือกับความเครียดได้ และพักผ่อนให้เพียงพอ พร้อมรับวัคซีนป้องกันโรค ก็จะสามารถสร้างภูมิคุ้มกันให้กับร่างกาย ทำให้เรามีกำลังต่อสู้กับโรคประจำตัวหรือปัญหาสุขภาพของแต่ละคนได้อย่างตรงจุด

ผู้ใหญ่ที่มีความเสี่ยงในการเป็นโรค RSV สามารถปรึกษาบุคลากรทางการแพทย์เพื่อรับคำแนะนำเกี่ยวกับโรค RSV การป้องกันโรค และวัคซีนที่เกี่ยวข้องได้

###

_ข้อมูลอ้างอิง_