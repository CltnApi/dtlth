---
layout: post
code: "ART24112813214GY49Z"
origin_url: "https://www.khaosod.co.th/sports/news_9526173"
image: "https://github.com/user-attachments/assets/c19e1a21-3e24-4164-932d-3c98e3a93a3d"
title: "โปรแกรมบอล 28 พ.ย. 2567 สเปอร์สบู๊โรมา - แมนฯ ยูไนเต็ดเล่นในบ้านยูโรปา ลีก"
description: "โปรแกรมบอล คืนนี้อยู่กับถ้วยรองของยุโรป โดยมีแมตช์น่าสนใจที่ท็อตแนม ฮอตสเปอร์ ปะทะกับโรมา ขณะที่แมนเชสเตอร์ ยูไนเต็ด ต้องเจอกับโบโด/กลิมต์"
category: "SPORTS"
language: "th"
date: 2024-11-28T13:37:20.531Z
---

# โปรแกรมบอล 28 พ.ย. 2567 สเปอร์สบู๊โรมา - แมนฯ ยูไนเต็ดเล่นในบ้านยูโรปา ลีก

[![โปรแกรมบอล 28 พ.ย. 2567 สเปอร์สบู๊โรมา - แมนฯ ยูไนเต็ดเล่นในบ้านยูโรปา ลีก](https://www.khaosod.co.th/wpapp/uploads/2024/11/2024-11-23T193853Z_1391108653_UP1EKBN1IKR5S_RTRMADP_3_SOCCER-ENGLAND-MCI-TOT-REPORT.jpg "โปรแกรมบอล 28 พ.ย. 2567 สเปอร์สบู๊โรมา - แมนฯ ยูไนเต็ดเล่นในบ้านยูโรปา ลีก")](https://www.khaosod.co.th/wpapp/uploads/2024/11/2024-11-23T193853Z_1391108653_UP1EKBN1IKR5S_RTRMADP_3_SOCCER-ENGLAND-MCI-TOT-REPORT.jpg)

**โปรแกรมบอล 28 พฤศจิกายน 2567**

**ฟุตบอลยูฟ่า ยูโรปา ลีก**

**รอบลีก**

อันเดอร์เลกต์-ปอร์โต คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 2 อันเดอร์เลกต์ จากเบลเยียม กำลังฟอร์มดี แม้จะเจอปอร์โต ทีมดังแห่งโปรตุเกส แต่เชื่อว่าเจ้าบ้านดีพอจะเบียดชนะได้

ลาซิโอ-ลูโดโกเร็ตส์ คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 3 ลาซิโอ จากอิตาลี เป็นทีมเดียวที่ชนะ 4 นัดรวด เก็บไป 12 คะแนนเต็ม นำจ่าฝูงในขณะนี้ เรียกได้ว่าเหนือกว่าลูโดโกเร็ตส์ จากบัลแกเรีย อย่างเห็นได้ชัด เจ้าบ้านน่าชนะต่อเนื่องอีกเกม

อาแซด อัล์กมาร์-กาลาตาซาราย คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 4 และทรู พรีเมียร์ ฟุตบอล 4 อาแซด อัล์กมาร์ จากเนเธอร์แลนด์ เป็นทีมที่เก่งในบ้าน ขณะที่กาลาตาซาราย จากตุรกี กำลังฟอร์มดี มองแล้วน่าจบเจ๊ากันไป

คาราบัก-โอลิมปิก ลียง คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 5 และทรู พรีเมียร์ ฟุตบอล 5 คาราบัก จากอาเซอร์ไบจาน ได้เปรียบในบ้าน แต่ฝั่งโอลิมปิก ลียง จากฝรั่งเศส มีขุมกำลังที่ดีกว่า มองแล้วมีแววว่าจะจบเจ๊า

แมนเชสเตอร์ ยูไนเต็ด-โบโด/กลิมต์ คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 1 “ปีศาจแดง”แมนเชสเตอร์ ยูไนเต็ด จากอังกฤษ เปิดสนามโอลด์ แทรฟฟอร์ด รับการมาเยือนของโบโด/กลิมต์ จากนอร์เวย์

หลังผ่านมา 4 นัดเท่ากัน แมนฯ ยูไนเต็ดชนะ 1 เสมอ 3 เก็บไป 6 คะแนน อยู่อันดับ 15 ส่วนโบโด/กลิมต์ชนะ 2 เสมอ 1 แพ้ 1 มีอยู่ 7 คะแนน ยึดอันดับ 12 เท่ากับว่าทั้งคู่กำลังอยู่ในพื้นที่เพลย์ออฟ

แมนฯ ยูไนเต็ดดูเหมือนยังต้องปรับตัวหลังเพิ่งเปลี่ยนกุนซือคนใหม่ แต่ด้วยมาตรฐานขุมกำลังที่เหนือกว่าโบโด/กลิมต์ จึงเชื่อว่าเจ้าบ้านยังน่าจะเบียดชนะไหว

เรอัล โซเซียดาด-อาแจ็กซ์ คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 2 เรอัล โซเซียดาด จากสเปน ฟอร์มยังไม่เข้าที่เข้าทางนัก ต้องมาเจออาแจ็กซ์ จากเนเธอร์แลนด์ ที่กำลังฟอร์มดีและยังไร้พ่ายในรายการนี้ เชื่อว่าทีมเยือนจะไม่แพ้

ท็อตแนม ฮอตสเปอร์-โรมา คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 3 “ไก่เดือยทอง”ท็อตแนม ฮอตสเปอร์ จากอังกฤษ เปิดสนามท็อตแนม ฮอตสเปอร์ สเตเดียม รับการมาเยือนของ “หมาป่า”โรมา จากอิตาลี

หลังผ่านไป 4 นัด สเปอร์สชนะ 3 แพ้ 1 เก็บได้ 9 คะแนน ยึดอันดับ 7 ซึ่งอยู่ในโควต้าเข้ารอบแบบอัตโนมัติ ส่วนโรมาชนะ1 เสมอ 2 แพ้ 1 มีอยู่ 5 คะแนน รั้งอันดับ 20 ซึ่งอยู่ในพื้นที่โควต้าเพลย์ออฟ

ผลงานแมตช์ที่ผ่านมา สเปอร์สชนะคาราบัก 3-0 (เหย้า), ชนะเฟเรนส์วารอช 2-1 (เยือน), ชนะอาแซด อัล์กมาร์ 1-0 (เหย้า), แพ้กาลาตาซาราย 2-3 (เยือน)

ด้านโรมาเสมอแอธเลติก บิลเบา 1-1 (เหย้า), แพ้เอล์ฟสบอร์ก 0-1 (เยือน), ชนะดินาโม เคียฟ 1-0 (เหย้า), เสมออูนิยง แซงต์-ชิลลัวส์ 1-1 (เยือน)

เกมนี้เจ้าบ้านคงเลือกใช้งาน โดมินิก โซลันกี, ซน ฮึง-มิน, เจมส์ แมดดิสัน ขณะที่ทีมเยือนน่าจะนำโดย อาร์เต็ม ดอฟบิก, ลอเรนโซ เปลเลกรินี, สเตฟาน เอล ชาราวี

เทียบกันแล้วตอนนี้สเปอร์สเหนือกว่าโรมาทั้งแง่ฟอร์มการเล่นและความมั่นใจ มองแล้วเชื่อว่าเจ้าบ้านน่าเบียดชนะได้

มิดทิลแลนด์-ไอน์ทรักต์ แฟรงก์เฟิร์ต คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 4 และทรู พรีเมียร์ ฟุตบอล 4 มิดทิลแลนด์ จากเดนมาร์ก ฟอร์มไม่ค่อยดีนัก แถมศักยภาพก็เป็นรองไอน์ทรักต์ แฟรงก์เฟิร์ต จากเยอรมนี ทีมเยือนน่าบุกคว้าชัย

นีซ-เรนเจอร์ส คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 5 และทรู พรีเมียร์ ฟุตบอล 5 นีซ จากฝรั่งเศส ยังไม่ชนะเลยตลอด 4 เกมแรก แต่คู่แข่งอย่างเรนเจอร์ส จากสกอตแลนด์ นับได้ว่าไม่ได้แกร่งกว่า มองแล้วเจ้าถิ่นน่าถึงเวลาได้เฮ

**ฟุตบอลยูฟ่า คอนเฟอเรนซ์ ลีก**

**รอบลีก**

อัสตานา-วิตอเรีย กิมาไรส์ คู่นี้แข่งขันเวลา 22.30 น. ถ่ายทอดสดช่องบีอิน สปอร์ตส์ 3 อัสตานา จากคาซัคสถาน ได้เปรียบในบ้านก็จริง แต่ต้องมาเจอวิตอเรีย กิมาไรส์ จากโปรตุเกส ที่ชนะติดกัน 3 นัด ทีมเยือนที่กำลังคึกน่าบุกคว้าชัยได้

ไฮเดนไฮม์-เชลซี คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 1 ทั้งคู่ต่างชนะรวด 3 นัดแรก เก็บไป 9 คะแนนเต็มเหมือนกัน แต่มาตรฐานขุมกำลังไฮเดนไฮม์ จากเยอรมนี ยังถือว่าเป็นรองเชลซี จากอังกฤษ เชื่อว่าทีมเยือนมีโอกาสชนะสูงกว่า