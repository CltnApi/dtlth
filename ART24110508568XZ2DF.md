---
layout: post
code: "ART24110508568XZ2DF"
origin_url: "https://www.khaosod.co.th/entertainment/news_9491199"
image: "https://github.com/user-attachments/assets/25717352-e701-4391-aeab-ae11087c1a6e"
title: "ตกหลุมรักซ้ำๆ จองแฮอิน หอบความน่ารัก เสิร์ฟโมเมนต์แฟนมีตติ้งแสนอบอุ่น"
description: "จองแฮอิน ขโมยหัวใจสาวไทย เสิร์ฟโมเมนต์แฟนมีตติ้งแสนอบอุ่น หอบเอาความน่ารักมาโปรยเสน่ห์ คว้าใจแฟนคลับไทยให้ตกหลุมรักแบบซ้ำๆ"
category: "ENTERTAINMENT"
language: "th"
date: 2024-11-05T11:06:20.808Z
---

# ตกหลุมรักซ้ำๆ จองแฮอิน หอบความน่ารัก เสิร์ฟโมเมนต์แฟนมีตติ้งแสนอบอุ่น

[![ตกหลุมรักซ้ำๆ จองแฮอิน หอบความน่ารัก เสิร์ฟโมเมนต์แฟนมีตติ้งแสนอบอุ่น](https://www.khaosod.co.th/wpapp/uploads/2024/11/haein1.jpg "ตกหลุมรักซ้ำๆ จองแฮอิน หอบความน่ารัก เสิร์ฟโมเมนต์แฟนมีตติ้งแสนอบอุ่น")](https://www.khaosod.co.th/wpapp/uploads/2024/11/haein1.jpg)

_**จองแฮอิน ขโมยหัวใจสาวไทย เสิร์ฟโมเมนต์แฟนมีตติ้งแสนอบอุ่น หอบเอาความน่ารักมาโปรยเสน่ห์ คว้าใจแฟนคลับไทยให้ตกหลุมรักแบบซ้ำๆ**_

มาเมืองไทยกี่ครั้ง ก็หอบเอาความน่ารักมาโปรยเสน่ห์ จนแฟนคลับชาวไทยตกหลุมไม่ไหวแล้ว สำหรับ **“จองแฮอิน” (Jung Hae In)”** เล่นขโมยหัวใจสาวไทยกันตั้งแต่งานแถลงข่าวก่อนที่แฟนคลับจะได้ฟินแบบจัดเต็มในวัน เสาร์ ที่ 2 พฤศจิกายน 2567 ณ BHIRAJ Hall, BITEC บางนา ที่ผ่านมากับงาน “Viu Scream Dates” Presents 2024 JUNG HAE IN FAN MEETING ‘OUR TIME’ IN BANGKOK

[![](https://www.khaosod.co.th/wpapp/uploads/2024/11/haein5.jpg)](https://www.khaosod.co.th/wpapp/uploads/2024/11/haein5.jpg)

โดยความทรงจำดีๆ ครั้งนี้เริ่มบันทึกขึ้นทันทีตั้งแต่ “จองแฮอิน (Jung Hae In)” ปรากฏตัวต่อหน้าแฮอินเนสชาวไทย ซึ่งถึงกับต้องร้องว้าว!! ตื่นเต้นกับโชว์เปิดตัวจองแฮอินในเพลง The truth ด้วยเสียงละมุนทำเอาแฟนยกโทรศัพท์ขึ้นมาถ่ายพร้อมกันทั้งฮอลล์ จากนั้นได้กล่าวทักทาย “สวัสดีครับผมชื่อจองแฮอินครับ คิดถึงมากเลยครับ ดีใจที่ได้เจอกันครับ” ต่อด้วยการพูดคุยอย่างเป็นกันเอง โดยมี **“ดีเจโบ ธนากร”** มารับหน้าที่พิธีกรเพิ่มสีสันและเสียงหัวเราะ

ซึ่งจองแฮอินได้เผยถึงความหมายของ OUR TIME “คือเวลาที่ทำแฟนมีตแบบนี้มันก็คือเวลาของทุกคน ร่วมกับเวลาของผม ซึ่งเป็นเวลาของพวกเรานั่นเองครับก็เลยตั้งชื่อว่า OUR TIME ครับ”

[![](https://www.khaosod.co.th/wpapp/uploads/2024/11/haein4.jpg)](https://www.khaosod.co.th/wpapp/uploads/2024/11/haein4.jpg)

ADVERTISEMENT

จากนั้นจองแฮอินและพิธีกรดีเจโบ ก็พาทุกคนร่วมกันบันทึกความทรงจำดีๆ ใน OUR TIME โมเมนต์ต่างๆ เริ่มจาก Q&A Time การตอบคำถามที่แฟนๆ เขียนมาถามอย่างสุดคิ้วท์ ต่อด้วยการพาแฟนๆ เข้าสู่โหมดโซนตู้เสื้อผ้าชุดนักเรียนที่ จองแฮอิน ได้ใส่ตอนที่ถ่ายซีรีส์

ก่อนที่จะพาเข้าโหมดการ์ด OUR TIME ซึ่งจองแฮอินต้องพลิกการ์ดแต่ละใบโดยมีตัวอักษรทั้งหมด 7 ตัว คือ O/U/R/ T/I/M/E โดยภารกิจนี้เป็นการร่วมใจกันระหว่างจองแฮอินและแฟนๆ โดยจองแฮอินเป็นผู้เลือกตัวอักษรหนึ่งตัว ถ้าเปิดมาเป็นรูปภาพตัวเองก็จะอธิบายถึงที่มาที่ไปของรูปภาพอย่างละเอียด

โหมด OUR ROMANTIC ที่รวบรวมแต่ละฉากของจองแฮอินในซีรีส์ Love Next Door ที่มีกระแสโด่งดังและบทพูดเด็ดๆ ทำเอาแฟนๆ ฟิน อินกันทั้งฮอลล์ ต่อด้วยโชว์พิเศษที่สุดแสนจะอบอุ่นอีกเพลงใน Good Night Good Dream เป็นอีกเพลงที่ซุ่มซ้อมอย่างจริงจังเพื่อแฟนๆ ชาวไทยด้วยเสียงละมุนนุ่มหัวใจเอามากๆ

[![](https://www.khaosod.co.th/wpapp/uploads/2024/11/haein6.jpg)](https://www.khaosod.co.th/wpapp/uploads/2024/11/haein6.jpg)

และอีกช่วง OUR TIME ที่สำคัญ โดยจองแฮอินขอลงมือบันทึกสร้าง ไทม์แคปซูลดิจิทัล ด้วยตัวเอง เพื่อต้องการจดจำความรู้สึกในแฟนมีตติ้งครั้งนี้และถ่ายคลิปฉากต่างๆ ด้วยตัวเองไว้ให้ได้มากที่สุด และในช่วงโมเมนต์ที่ทำเอาตื้นตันใจเป็นที่สุด เมื่อได้เห็นคลิปพลังความรักของเหล่าแฮอินเนสที่ติดตามซัพพอร์ตส่งกำลังใจและคอยให้เป็นพลังใจให้กับตัวเองมาตลอด

จากนั้นแฟนๆ ได้ชูป้าย HAEINESS THAILAND ขึ้นมากันอย่างพร้อมเพรียงด้วยพลังแห่งรัก ในความทรงจำที่สุดประทับใจเช่นนี้ จองแฮอิน จึงขอทุกคนถ่ายรูปเพื่อเก็บไว้เป็นความทรงจำอันสวยงามนี้ไว้ และเพื่อเป็นคำขอบคุณที่ทุกคนคอยซัพพอร์ตมาตลอด พร้อมได้เปิดใจถึงช่วงเวลาพิเศษที่เขารู้สึกกับแฟนคลับชาวไทยไว้อย่างน่ารักและซาบซึ้งว่า

[![](https://www.khaosod.co.th/wpapp/uploads/2024/11/haein8.jpg)](https://www.khaosod.co.th/wpapp/uploads/2024/11/haein8.jpg)

“ตั้งแต่เมื่อไหร่ไม่ทราบครับ การที่ผมใส่ความรู้สึกออกมาจริงๆ มันเริ่มที่จะไม่ช่ำชองอย่างที่เคยเป็น แต่เพราะแฟนๆ ทำให้ผมเกิดความกล้าที่จะสื่อความรู้สึกของตัวเองออกมา ปีหน้าพวกเราจะได้เจอกันอีกใช่ไหมครับ กว่าจะถึงวันนั้นขอให้พวกเรายืนอยู่ในจุดที่ตัวเองยืนอยู่นี้ด้วยการไม่เจ็บป่วยแล้วมาเจอกันในปีหน้านะครับ”

ตลอดงานเรียกได้ว่าคุ้มค่าสมการรอคอย “จองแฮอิน” (Jung Hae In)” ได้มอบรอยยิ้มและความสนุกสนานไปกับกิจกรรมร่วมกับแฟนๆ ที่แสดงความน่ารักให้ใจทุกคนได้ใจละลายกันเป็นแถบ ก่อนส่งท้ายด้วยเพลง Beginning (Song of Park Ki Young) และส่งทุกคนกลับบ้านสร้างความอบอุ่นหัวใจให้ทุกคนมากมายทีเดียวในช่วง Hi Bye พร้อมกับรอยยิ้มอันเป็นเอกลักษณ์ พร้อมคำสัญญาว่าจะได้มาพบกันอีกอย่างแน่นอน

[![](https://www.khaosod.co.th/wpapp/uploads/2024/11/haein3.jpg)](https://www.khaosod.co.th/wpapp/uploads/2024/11/haein3.jpg)