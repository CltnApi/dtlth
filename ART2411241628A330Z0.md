---
layout: post
code: "ART2411241628A330Z0"
origin_url: "https://www.khaosod.co.th/sports/news_9519544"
image: "https://github.com/user-attachments/assets/32fb8699-3882-49cd-8fe4-5ba4f0b9bb17"
title: "เลสเตอร์ ซิตี้ สั่งปลด คูเปอร์ พ้นกุนซือ - วงในคาด ฟาน นิสเตลรอย คุมแทน"
description: "เลสเตอร์ ซิตี้ สโมสรจากพรีเมียร์ ลีก อังกฤษ ออกมาประกาศปลด สตีฟ คูเปอร์ พ้นจากตำแหน่งกุนซือเรียบร้อยแล้ว ท่ามกลางกระแสแต่งตั้ง รุด ฟาน นิสเตลรอย"
category: "SPORTS"
language: "th"
date: 2024-11-24T16:51:30.809Z
---

# เลสเตอร์ ซิตี้ สั่งปลด คูเปอร์ พ้นกุนซือ - วงในคาด ฟาน นิสเตลรอย คุมแทน

[![เลสเตอร์ ซิตี้ สั่งปลด คูเปอร์ พ้นกุนซือ - วงในคาด ฟาน นิสเตลรอย คุมแทน](https://www.khaosod.co.th/wpapp/uploads/2024/11/leicester-1.jpg "เลสเตอร์ ซิตี้ สั่งปลด คูเปอร์ พ้นกุนซือ - วงในคาด ฟาน นิสเตลรอย คุมแทน")](https://www.khaosod.co.th/wpapp/uploads/2024/11/leicester-1.jpg)

เลสเตอร์ ซิตี้ สโมสรจากพรีเมียร์ ลีก อังกฤษ ออกมาประกาศปลด สตีฟ คูเปอร์ พ้นจากตำแหน่งกุนซือเรียบร้อยแล้ว ท่ามกลางกระแสแต่งตั้ง รุด ฟาน นิสเตลรอย อดีตกุนซือขัดตาทัพของ แมนฯ ยูไนเต็ด

เลสเตอร์ ซิตี้ เพิ่งจะพ่ายต่อ เชลซี 1-2 คาถิ่นคิงเพาเวอร์ สเตเดียม ในการแข่งขันฟุตบอลพรีเมียร์ ลีก อังกฤษ เมื่อวันที่ 23 พ.ย.

จากความพ่ายแพ้นัดดังกล่าว ทำให้พวกเขามี 10 แต้ม จาก 12 นัด อยู่อันดับ 16 ของตาราง และจากสถานการณ์ดังกล่าวทำให้ทางสโมสรตัดสินใจปลด สตีฟ คูเปอร์ ออกจากตำแหน่งผู้จัดการทีมเรียบร้อยแล้ว โดยมีผลทันที

ขณะที่ อลัน เทต ผู้ช่วยผู้จัดการทีมและ สตีฟ แรนด์ส โค้ชของทีมชุดใหญ่ก็จะบอกลาทีมไปในเวลาเดียวกัน

โดยระหว่างนี้การฝึกซ้อมของทัพสุนัขจิ้งจอกจะ อยู่ภายใต้การดูแลของ เบน ดอว์สัน

ขณะที่ก่อนหน้านี้แหล่งข่าวระดับสูงของสโมสรได้ออกมาเปิดเผยว่ากุนซือคนใหม่ของ เลสเตอร์ ซิตี้ คือ รุด ฟาน นิสเตลรอย เฮดโค้ชชาวดัตช์ ซึ่งก่อนหน้านี้ทำผลงานได้เยี่ยมในการเป็นกุนซือขัดตาทัพของแมนฯ ยูไนเต็ด แต่ยังต้องรอการประกาศอย่างเป็นทางการอีกครั้ง