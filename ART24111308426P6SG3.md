---
layout: post
code: "ART24111308426P6SG3"
origin_url: "https://www.khaosod.co.th/breaking-news/news_9503737"
image: "https://github.com/user-attachments/assets/b1ef7e51-4193-4ed9-b043-1c9e755e588f"
title: "'สมศักดิ์' ขออย่าห่วง ไอกรน ระบาดในสาธิตปทุมวัน คาดแพร่จากทีมบาสเก็ตบอลร.ร."
description: "'สมศักดิ์' ขออย่ากังวล โรคไอกรน หลังระบาดในสาธิต มศว ปทุมวัน จนต้องปิดเรียน 2 สัปดาห์ เฝ้าระวังนร.ที่ไออย่างต่อเนื่อง คาดเริ่มระบาดจากทีมบาสเก็ตบอลโรงเรียน"
category: "HOT_NEWS"
language: "th"
date: 2024-11-13T08:46:40.259Z
---

# 'สมศักดิ์' ขออย่าห่วง ไอกรน ระบาดในสาธิตปทุมวัน คาดแพร่จากทีมบาสเก็ตบอลร.ร.

[!['สมศักดิ์' ขออย่าห่วง ไอกรน ระบาดในสาธิตปทุมวัน คาดแพร่จากทีมบาสเก็ตบอลร.ร.](https://www.khaosod.co.th/wpapp/uploads/2024/11/somsak-1.jpg "'สมศักดิ์' ขออย่าห่วง ไอกรน ระบาดในสาธิตปทุมวัน คาดแพร่จากทีมบาสเก็ตบอลร.ร.")](https://www.khaosod.co.th/wpapp/uploads/2024/11/somsak-1.jpg)

**‘สมศักดิ์’ ขออย่ากังวล โรคไอกรน หลังระบาดในสาธิต มศว ปทุมวัน จนต้องปิดเรียน 2 สัปดาห์ เฝ้าระวังนร.ที่ไออย่างต่อเนื่อง คาดเริ่มระบาดจากทีมบาสเก็ตบอลโรงเรียน**

เมื่อวันที่ 13 พ.ย.67 นายสมศักดิ์ เทพสุทิน รมว.สาธารณสุข เปิดเผยถึงกรณี โรงเรียนสาธิตมหาวิทยาลัยศรีนครินทรวิโรฒ ปทุมวัน ประกาศหยุดการเรียนการสอน 2 สัปดาห์ จากโรคไอกรนระบาดว่า ตนได้รับรายงานจากหน่วยงานที่เกี่ยวข้องว่าระยะแรก พบผู้ป่วยเป็นเด็กมัธยม 5 ราย ในช่วงวันที่ 16 ก.ย. – 25 ต.ค. โดยทุกรายฉีดวัคซีนครบ สงสัยการระบาดเริ่มจากทีมบาสเก็ตบอลของโรงเรียน

[![](https://www.khaosod.co.th/wpapp/uploads/2024/11/S__10870932_0-696x463.jpg)](https://www.khaosod.co.th/wpapp/uploads/2024/11/S__10870932_0.jpg)

หลังจากการสอบสวนโรค เมื่อวันที่ 4-8 พ.ย. พบเพิ่มอีก 20 ราย ซึ่งสำนักอนามัย กรุงเทพมหานคร (กทม.) และกรมควบคุมโรค ส่งทีมสอบสวนโรค หาปัจจัยเสี่ยง คัดกรองผู้ป่วย ผู้สัมผัสใกล้ชิด ติดตามผู้ป่วยให้ยาป้องกันในกลุ่มเสี่ยง ประเมินสถานการณ์การระบาดร่วมกัน ประสานสถานศึกษาเพื่อคัดกรองและเฝ้าระวังผู้ป่วย พร้อมทั้งทำความสะอาดโรงเรียนตามมาตรฐานสุขอนามัยทั่วไป

[![](https://www.khaosod.co.th/wpapp/uploads/2024/11/S__10870935_0-696x416.jpg)](https://www.khaosod.co.th/wpapp/uploads/2024/11/S__10870935_0.jpg)

แต่ไม่จำเป็นต้องพ่นฆ่าเชื้อ เนื่องจากโรคไอกรนแพร่กระจายผ่านละอองฝอย จากการไอจามเป็นหลัก แต่ต้องจัดระบบระบายอากาศในห้องเรียนให้เหมาะสม พร้อมกันนี้ ควรตรวจสอบประวัติการรับวัคซีนของนักเรียนและบุคลากร ประชุมวางแผนมาตรการกับทางโรงเรียน สื่อสารความเสี่ยง ปรับรูปแบบการเรียน ประสานหน่วยงานกับสำนักอนามัย กรุงเทพมหานคร เพื่อเฝ้าระวังผู้ป่วยรายใหม่ และติดตามข้อมูลสถานการณ์ของผู้สัมผัสใกล้ชิดในเหตุการณ์นี้ จนถึงวันที่ 31 ธ.ค.

[![](https://www.khaosod.co.th/wpapp/uploads/2024/11/ไอกรน-696x392.jpg)](https://www.khaosod.co.th/wpapp/uploads/2024/11/ไอกรน.jpg)

“ผู้ปกครองไม่ต้องกังวลมากเกินไป เนื่องจากเด็กไทยส่วนใหญ่โดยเฉพาะในกรุงเทพฯ ได้รับวัคซีนครบถ้วน โอกาสเกิดโรครุนแรงจึงมีน้อยมาก อย่างไรก็ตาม โรงเรียนยังคงต้องเฝ้าระวังและคัดกรองนักเรียนที่มีอาการไออย่างต่อเนื่อง เพราะระยะฟักตัวของโรคอาจนานถึง 21 วัน ช่วงนี้เป็นโอกาสดีที่ผู้ปกครองจะทบทวนประวัติวัคซีนของบุตรหลาน

โดยเฉพาะการฉีดวัคซีนกระตุ้นในเด็กวัยประถมปลาย ซึ่งจะช่วยป้องกันการเกิดโรครุนแรงได้อย่างมีประสิทธิภาพ แนะนำว่าในทุกครั้งที่เจ็บป่วยให้นำสมุดบันทึกการฉีดวัคซีนไปพบแพทย์ทุกครั้งเพื่อหารือ เผื่อในกรณีที่ยังได้รับวัคซีนไม่ครบหรือมีวัคซีนใหม่ๆ ขึ้นมาจะได้เพิ่มโอกาสที่บุตรหลานจะได้รับการป้องกันโรคอย่างเหมาะสม” นายสมศักดิ์ กล่าว

รมว.สธ. กล่าวต่อว่า สำหรับข้อมูลโรคไอกรน เกิดจากการติดเชื้อแบคทีเรีย ในระบบทางเดินหายใจ ติดต่อผ่านการไอ จาม มีอาการคล้ายหวัดทั่วไปในช่วงแรก หลังจาก 1-2 สัปดาห์ จะไอรุนแรง ไอ เป็นชุดๆ ในบางรายอาจหยุดหายใจ และเสียชีวิต

ดังนั้น กลุ่มเสี่ยง ได้แก่ เด็กเล็ก ผู้สูงอายุ ผู้ที่มีโรคประจำตัวเกี่ยวกับระบบทางเดินหายใจ เช่น หอบ ถุงลมอุดกั้น เฝ้าระวังอาการ หากมีอาการเข้าได้ให้รีบไปพบแพทย์ กลุ่มที่เคยได้รับวัคซีนแล้ว เช่น เด็กโต กลุ่มผู้สูงอายุ กลุ่มที่มีโรคประจำตัวเกี่ยวระบบทางเดินหายใจ ควรได้รับวัคซีนเข็มกระตุ้น

กลุ่มหญิงตั้งครรภ์ ควรได้รับวัคซีนเข็มกระตุ้นเพื่อเสริมสร้างภูมิคุ้ม ที่จะถ่ายทอดไปให้บุตรได้ เนื่องจากวัคซีนไอกรน จะเริ่มให้เมื่อเด็กอายุ 2 เดือน ดังนั้นช่วงแรกเกิดถึง 2 ปี จะยังไม่มีภูมิคุ้มกัน ผู้ป่วยที่มีอาการไอ จาม ยังคงให้สวมหน้ากากอนามัยตลอดเวลา เพื่อลดการถ่ายทอดโรคเชื้อระบบทางเดินหายใจ ทั้งนี้รัฐสนับสนุนวัคซีนไอกรน ฉีดในเด็กทุกคน เข็มแรกตั้งแต่อายุ 2 เดือน ต้องฉีดรวม 5 เข็ม แต่ภูมิคุ้มกันจะลดเมื่อเข้าสู่วัยรุ่น