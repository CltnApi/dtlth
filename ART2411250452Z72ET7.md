---
layout: post
code: "ART2411250452Z72ET7"
origin_url: "https://www.khaosod.co.th/special-stories/news_9519779"
image: "https://github.com/user-attachments/assets/b0bfe582-0cdb-4dc0-a2cc-f0fd0d1ddaf5"
title: "ไอดอลเกาหลี โดน CEO ล่วงละเมิด เจ้าตัวแฉเอง ขอความเป็นธรรม"
description: "สมาชิกเกิร์ลกรุ๊ปน้องใหม่จากเกาหลีใต้ โดน CEO ต้นสังกัดล่วงละเมิด หลังทำผิดพลาดแล้วขอโอกาสแก้ตัว แต่กลับโดนบังคับขืนใจ"
category: "SPECIAL_STORIES"
language: "th"
date: 2024-11-25T05:16:42.336Z
---

# ไอดอลเกาหลี โดน CEO ล่วงละเมิด เจ้าตัวแฉเอง ขอความเป็นธรรม

[![ไอดอลเกาหลี โดน CEO ล่วงละเมิด เจ้าตัวแฉเอง ขอความเป็นธรรม](https://www.khaosod.co.th/wpapp/uploads/2024/11/ceo-bad-bad-2.jpg "ไอดอลเกาหลี โดน CEO ล่วงละเมิด เจ้าตัวแฉเอง ขอความเป็นธรรม")](https://www.khaosod.co.th/wpapp/uploads/2024/11/ceo-bad-bad-2.jpg)

**สมาชิกเกิร์ลกรุ๊ปน้องใหม่จากเกาหลีใต้ โดน CEO ต้นสังกัดล่วงละเมิด หลังทำผิดพลาดแล้วขอโอกาสแก้ตัว แต่กลับโดนบังคับขืนใจ**

กลายเป็นข่าวใหญ่สะเทือนวงการบันเทิงเกาหลี เมื่อสื่อได้รายงานว่า A วัย 19 ปี หนึ่งในสมาชิกวงเกิร์ลกรุ๊ปน้องใหม่ที่เพิ่งเดบิวต์ในปี 2024 _**ถูก CEO ของตัวเองล่วงละเมิดทางเพศ**_

จุดเริ่มต้นเริ่มจาก **_A ได้ทำผิดพลาดด้วยการพาแฟนหนุ่มมาที่หอพักหลังจบการแสดงในเดือนตุลาคมที่ผ่านมา_** ทำให้เธอโดน CEO บริษัทต้นสังกัดตำหนิ

A จึงได้อ้อนวอนว่า “ขอให้ฉันทำงานครั้งนี้เป็นครั้งสุดท้ายและจะขอจบการทำกิจกรรมวง” ทว่า CEO ได้ยื่นเสนอที่น่าตกใจ คือ_**ขอให้เธอเป็น ‘แฟนสาวหนึ่งวัน’**_

[![](https://www.khaosod.co.th/wpapp/uploads/2024/11/cats-23-696x409.jpg)](https://www.khaosod.co.th/wpapp/uploads/2024/11/cats-23.jpg)

เนื่องจาก _A คิดว่าจะเป็นเพียงการออกเดทธรรมดา_ เช่น การทานข้าวและดูหนัง ด้วยความต้องการที่จะทำงานในวงการต่อไป เธอจึงตกลงตามคำขอของ CEO แต่หลังจากนั้นเธอก็โดนลวนลาม นอกจากนี้เมื่อไปโรงภาพยนตร์ CEO ได้ล่วงละเมิดเธอตลอดช่วงเวลาที่ดูหนัง

ทนายความของต้นสังกัดได้ชี้แจงต่อสื่อมวลชนว่า สมาชิกรายดังกล่าวได้แสดงความประสงค์ก่อนโดยระบุว่า “หากได้ทำงานร่วมกับทีมต่อไป จะยอมเป็นแฟนให้หนึ่งวัน” พร้อมทั้งขอดูภาพยนตร์ก่อน

ทั้งนี้ ทนายความยังเปิดเผยว่า มีหลักฐานภาพวิดีโอขณะที่ทั้งสองโดยสารรถยนต์ร่วมกัน โดยระบุว่าจากการสนทนาในวิดีโอดังกล่าว ทั้งสองฝ่ายพูดคุยเกี่ยวกับความปรารถนาในชีวิต และไม่พบพฤติกรรมหรือถ้อยคำที่ส่อไปในทางที่เกินเลยจากความสัมพันธ์ตามปกติแต่อย่างใด

[![](https://www.khaosod.co.th/wpapp/uploads/2024/11/1-60-696x381.jpg)](https://www.khaosod.co.th/wpapp/uploads/2024/11/1-60.jpg)

หลังจากนั้น CEO ได้พบกับผู้ปกครองของศิลปินในสังกัด หลังมีข้อกล่าวหาเรื่องการปฏิบัติต่อศิลปินอย่างไม่เหมาะสม

ในการพบปะ ผู้ปกครองได้สอบถามถึงเหตุการณ์ที่เกิดขึ้นในช่วงที่มอบหมายให้บริษัทดูแลบุตรหลาน โดย CEO ยอมรับว่าตนเองได้กระทำผิดพลาด

อย่างไรก็ตาม เมื่อผู้ปกครองระบุถึงพฤติกรรมที่ไม่เหมาะสม โดยเฉพาะกรณีการพาศิลปินผู้เยาว์ไปชมภาพยนตร์ในยามวิกาล ประธานบริษัทปฏิเสธข้อกล่าวหาบางส่วน โดยยืนยันว่าเกิดขึ้นเพียงครั้งเดียว

ผู้ปกครองยังได้กล่าวหาว่ามีการข่มขู่และการลงโทษที่รุนแรงเกินกว่าเหตุต่อศิลปินที่ไม่ปฏิบัติตามคำสั่ง พร้อมเน้นย้ำว่าศิลปินที่ได้รับผลกระทบยังเป็นผู้เยาว์ตามกฎหมาย ซึ่งประเด็นดังกล่าวอาจนำไปสู่การตรวจสอบการละเมิดสิทธิเด็กและเยาวชนต่อไป

ขณะนี้ยังไม่มีความชัดเจนเกี่ยวกับการดำเนินการทางกฎหมายจากทั้งสองฝ่าย อย่างไรก็ตาม กรณีนี้ได้สร้างความวิตกกังวลในวงการบันเทิง เกี่ยวกับการปกป้องสิทธิของศิลปินเด็กและเยาวชน รวมถึงมาตรการกำกับดูแลบริษัทต้นสังกัด

**ที่มา: [naver](https://n.news.naver.com/mnews/article/016/0002392042?sid=102), [topstarnews](https://www.topstarnews.net/news/articleView.html?idxno=15574080)**