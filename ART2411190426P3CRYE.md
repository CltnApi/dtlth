---
layout: post
code: "ART2411190426P3CRYE"
origin_url: "https://www.khaosod.co.th/breaking-news/news_9511715"
image: "https://github.com/user-attachments/assets/e935de15-5743-4b77-8545-fdc41e591ac9"
title: "จับ ดีเจอชิ หัวร้อน ซ้อนท้ายจยย.เพื่อน บุกหมู่บ้านยิงถล่มอริกลางงานวันเกิด"
description: "รวบ ดีเจอชิ หัวร้อน ซ้อนท้ายจักรยานยนต์เพื่อน ฝ่าไม้กั้นหน้าหมู่บ้าน บุกยิงถล่มอริกลางงานวันเกิด เปิดปมเดือด ก่อนแยกย้ายกันหลบหนีนาน 2 เดือน"
category: "HOT_NEWS"
language: "th"
date: 2024-11-19T04:41:59.836Z
---

# จับ ดีเจอชิ หัวร้อน ซ้อนท้ายจยย.เพื่อน บุกหมู่บ้านยิงถล่มอริกลางงานวันเกิด

[![จับ ดีเจอชิ หัวร้อน ซ้อนท้ายจยย.เพื่อน บุกหมู่บ้านยิงถล่มอริกลางงานวันเกิด](https://www.khaosod.co.th/wpapp/uploads/2024/11/DJ-Achi.jpg "จับ ดีเจอชิ หัวร้อน ซ้อนท้ายจยย.เพื่อน บุกหมู่บ้านยิงถล่มอริกลางงานวันเกิด")](https://www.khaosod.co.th/wpapp/uploads/2024/11/DJ-Achi.jpg)

**รวบ ดีเจอชิ หัวร้อน ซ้อนท้ายจักรยานยนต์เพื่อน ฝ่าไม้กั้นหน้าหมู่บ้าน บุกยิงถล่มอริกลางงานวันเกิด เปิดปมเดือด ก่อนแยกย้ายกันหลบหนีนาน 2 เดือน**

วันที่ 19 พ.ย.2567 กองบังคับการสืบสวนสอบสวน กองบัญชาการตำรวจนครบาล ได้รับการร้องเรียนจากผู้เสียหายซึ่งถูกคนร้ายที่เคยเป็นคู่อริกันก่อเหตุขับรถจักรยานยนต์ฝ่าไม้กั้น รปภ. บริเวณหน้าหมู่บ้านเข้าไปใช้อาวุธปืนยิงใส่กลุ่มผู้เสียหายกลางงานวันเกิดของผู้เสียหาย เป็นเหตุให้ผู้เสียหาย บาดเจ็บสาหัส เหตุเกิดเมื่อคืนวันที่ 31 ส.ค.ที่ผ่านมา

หลังเกิดเหตุเจ้าหน้าที่ตำรวจสามารถรวบรวมพยานหลักฐานจนทราบคนร้ายที่ก่อเหตุและขอศาลพิจารณาออกหมายจับ 2 ราย คือ นายพิสิษฐ์ หรือ อชิ (ขอสงวนนามสกุล) อายุ 19 ปี มือยิง

รวบ ดีเจอชิ หัวร้อน ซ้อนท้ายจักรยานยนต์เพื่อน ฝ่าไม้กั้นหน้าหมู่บ้าน บุกยิงถล่มอริกลางงานวันเกิด เปิดปมเดือด ก่อนแยกย้ายกันหลบหนีนาน 2 เดือน

ผู้ต้องหาตามหมายจับศาลอาญาตลิ่งชัน ที่ จ.602/2567 ลงวันที่ 18 ต.ค.2567 ข้อหาร่วมกันพยายามฆ่าผู้อื่น, มีอาวุธปืนและเครื่องกระสุนปืนไว้ในความครอบครองโดยไม่ได้รับอนุญาตจากนายทะเบียนท้องที่, พาอาวุธปืนไปในเมือง หมู่บ้านหรือทางสาธารณะโดยไม่มีเหตุอันควร และยิงปืนซึ่งใช้ดินระเบิดโดยใช่เหตุในเมืองหมู่บ้านหรือที่ชุมชน

และ นายสุรศักดิ์ หรือ ต๊ะ (ขอสงวนนามสกุล) อายุ 21 ปี คนขับขี่รถจักรยานยนต์ ผู้ต้องหาตามหมายจับศาลอาญาตลิ่งชัน ที่ จ.603/2567 ลงวันที่ 18 ต.ค.2567 ซึ่งต้องหาว่ากระทำความผิดฐาน ร่วมกันพยายามฆ่าผู้อื่น,

มีอาวุธปืนและเครื่องกระสุนปืนไว้ในความครอบครองโดยไม่ได้รับอนุญาตจากนายทะเบียนท้องที่, พาอาวุธปืนไปในเมือง หมู่บ้านหรือทางสาธารณะโดยไม่มีเหตุอันควร และยิงปืนซึ่งใช้ดินระเบิดโดยใช่เหตุในเมืองหมู่บ้านหรือที่ชุมชน

[![](https://www.khaosod.co.th/wpapp/uploads/2024/11/19-รวบ3.jpg)](https://www.khaosod.co.th/wpapp/uploads/2024/11/19-รวบ3.jpg)

แต่ผ่านมากว่า 2 เดือน ยังไม่สามารถสืบสวนติดตามจับกุมคนร้ายที่ก่อเหตุได้ ผู้เสียหายจึงร้องเรียนผ่านเพจ สืบนครบาล IDMB เพื่อให้เจ้าหน้าที่ตำรวจสืบนครบาลช่วยสืบสวนติดตามจับกุมคนร้ายโดยเฉพาะมือยิงให้ได้โดยเร็ว เนื่องจากผู้เสียหายและครอบครัวเกรงกลัวว่าผู้ก่อเหตุจะกลับมาก่อเหตุซ้ำอีก

ต่อมาเมื่อวันที่ 18 พ.ย.ที่ผ่านมา เวลาประมาณ 21.00 น. พล.ต.ท.ธิติ แสงสว่าง ผบช.น. พร้อมด้วย พล.ต.ต.นพศิลป์ พูลสวัสดิ์ รอง ผบช.น. สั่งการให้ พล.ต.ต.ธีรเดช ธรรมสุธีร์ ผบก.สส.บช.น. และ พ.ต.ท.สมพงษ์ เกตุระติ สว.กก.วิเคราะห์ข่าวและเครื่องมือพิเศษ บก.สส.บช.น.

นำกำลังเจ้าหน้าที่ตำรวจชุดปฏิบัติการที่ 4 กก.วิเคราะห์ข่าวและเครื่องมือพิเศษ บก.สส.บช.น. จับกุมตัว นายพิสิษฐ์ โดยสามารถจับกุมตัวได้ที่บริเวณหน้าบ้าน แขวงหนองแขม เขตหนองแขม กรุงเทพฯ ซึ่งเป็นบ้านเช่าที่ผู้ต้องหาเพิ่งย้ายหลบหนีมาเช่าพักอยู่

[![](https://www.khaosod.co.th/wpapp/uploads/2024/11/19-รวบ1.jpg)](https://www.khaosod.co.th/wpapp/uploads/2024/11/19-รวบ1.jpg)

จากการสอบสวน นายพิสิษฐ์ ให้การรับสารภาพตลอดข้อกล่าวหา ว่า ตนเรียนจบชั้นป.6 ทำงานเป็นดีเจอิสระ วันเกิดเหตุรับสารภาพว่าเป็นคนใช้อาวุธปืนที่ซื้อผ่านช่องทางออนไลน์ ราคากระบอกละ 30,000 บาท มาใช้ยิงคู่อริซึ่งมีปากเสียงกันทางโซเชียลกันอย่างต่อเนื่อง ซึ่งมีนายต๊ะ เป็นคนขับรถจักรยานยนต์ให้

นายพิสิษฐ์ ให้การต่อว่า โดยอาศัยจังหวะก่อเหตุในวันเกิดของผู้เสียหาย ที่บริเวณหน้าบ้านของผู้เสียหาย ภายในหมู่บ้านจัดสรร แขวงหนองแขม เขตหนองแขม กรุงเทพฯ อาศัยจังหวะที่ไม้กั้นทางออกหมู่บ้านเปิดขึ้น ตนและนายต๊ะจึงขับขี่ซ้อนรถจักรยานต์เข้าไปก่อเหตุ และรีบหลบหนี หลังเกิดเหตุทราบว่าคู่กรณีบาดเจ็บ ตนและนายต๊ะ ได้แยกย้ายกันหลบหนี จนมาถูกจับกุมตัวในครั้งนี้

[![](https://www.khaosod.co.th/wpapp/uploads/2024/11/19-รวบ2.jpg)](https://www.khaosod.co.th/wpapp/uploads/2024/11/19-รวบ2.jpg)

เจ้าหน้าที่ตำรวจจึงได้นำตัว นายพิสิษฐ์ ส่งพนักงานสอบสวน สน.หนองค้างพลู เพื่อดำเนินคดีตามกฎหมาย และประสานแจ้งพนักงานสอบสวนผู้รับผิดชอบ สน.หนองแขม ดำเนินการอายัดตัวผู้ต้องหาไปดำเนินคดีตามหมายจับศาลอาญาตลิ่งชัน