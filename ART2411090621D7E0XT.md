---
layout: post
code: "ART2411090621D7E0XT"
origin_url: "https://www.khaosod.co.th/sports/news_9497520"
image: "https://github.com/user-attachments/assets/0d098854-9489-4de0-967a-dce898b1b55e"
title: "บุญชัย ล้มยักษ์ โค่น บิ๊กป้อม นั่งนายกกีฬาทางน้ำคนใหม่"
description: "บิ๊กป้อม ไม่ได้ไปต่อ หลัง พล.ท.บุญชัย โค่นเอาชนะ ในการเลือกตั้ง นั่งนายกสมาคมกีฬาทางน้ำแห่งประเทศไทยคนใหม่เป็นที่เรียบร้อย"
category: "SPORTS"
language: "th"
date: 2024-11-09T06:32:15.415Z
---

# บุญชัย ล้มยักษ์ โค่น บิ๊กป้อม นั่งนายกกีฬาทางน้ำคนใหม่

[![บุญชัย ล้มยักษ์ โค่น บิ๊กป้อม นั่งนายกกีฬาทางน้ำคนใหม่](https://www.khaosod.co.th/wpapp/uploads/2024/11/rtww.jpg "บุญชัย ล้มยักษ์ โค่น บิ๊กป้อม นั่งนายกกีฬาทางน้ำคนใหม่")](https://www.khaosod.co.th/wpapp/uploads/2024/11/rtww.jpg)

พล.อ.ศิริชัย ดิษฐกุล อุปนายกสมาคมกีฬาทางน้ำแห่งประเทศไทย เป็นประธานในการประชุมใหญ่วิสามัญ ประจำปี 2567 สมาคมกีฬาทางน้ำแห่งประเทศไทย ที่โรงแรมเดอะ แกรนด์ โฟร์วิงส์ คอนเวนชั่น เมื่อวันที่ 9 พฤศจิกายน โดยมีวาระสำคัญ คือ การเลือกตั้งนายกสมาคมฯวาระใหม่ หลังจากที่ “บิ๊กป้อม” พล.อ.ประวิตร วงษ์สุวรรณ นายกสมาคมฯหมดวาระที่ 2 ตั้งแต่วันที่ 7 พฤศจิกายนที่ผ่านมา

![](https://www.khaosod.co.th/wpapp/uploads/2024/11/289757.jpg)

สโมสรสมาชิกมาร่วมประชุม 277 สโมสร จากทั้งหมด 388 สโมสร โดยสมาชิกสามัญสามารถออกเสียงเลือกตั้งได้ แต่สมาชิกวิสามัญไม่มีสิทธิออกเสียงเลือกตั้ง ทำให้การประชุมครั้งนี้มีสโมสรสมาชิกมีสิทธิลงเสียงเลือกตั้ง 271 สโมสร

เข้าสู่วาระการเลือกตั้ง ได้มีการเสนอชื่อนายประสงค์ จงกลนี เป็นประธานชั่วคราวในการเลือกตั้ง

สโมสรสมาชิกเสนอชื่อของ พล.อ.ประวิตรลงชิงตำแหน่ง ในวาระที่ 3 และ พล.ท.บุญชัย เกษตรตระการ รองจเรกองอำนวยการรักษาความมั่นคงภายในราชอาณาจักร โดยทั้งสองคนไม่ได้มาเข้าร่วมประชุม แต่มีหนังสือยินยอมในการลงชิงตำแหน่งในครั้งนี้

สำหรับการเสนอชื่อชิงตำแหน่งครั้งนี้ เป็นครั้งแรกที่ บิ๊กป้อม มีคู่แข่ง หลังจาก 2 วาระก่อนหน้านี้ ไม่เคยมีคู่แข่งมาก่อน

นายสาธิต หงษ์ทอง อดีตประธานฝ่ายกีฬาว่ายน้ำในวาระที่เพิ่งหมดไป ได้ขอเป็นตัวแทนแสดงวิสัยทัศน์แทน พล.อ.ประวิตร แต่ที่ประชุมโหวตเสียงส่วนใหญ่ไม่ให้มีการแสดงวิสัยทัศน์ เนื่องจากก่อนการประชุมไม่ได้มีการระบุให้มีตัวแทนแสดงวิสัยทัศน์มาก่อน

ผลการเลือกตั้งปรากฏว่า พล.ท.บุญชัย ได้รับเสียงสนับสนุน 231 เสียง **บิ๊กป้อม** 22 เสียง ไม่ประสงค์ออกเสียง 8 เสียง และไม่ลงเสียงอีก 10 เสียง ทำให้ พล.ท.บุญชัยจะได้ทำหน้าที่นายกสมาคมกีฬาทางน้ำฯ คนใหม่ วาระระหว่างปี 2567-2571

ทั้งนี้ จากการไม่ได้ดำรงตำแหน่งนายกสมาคมกีฬาทางน้ำฯ ทำให้ พล.อ.ประวิตรที่ดำรงตำแหน่งประธานคณะกรรมการโอลิมปิคแห่งประเทศไทย และจะมีการเลือกตั้งวาระใหม่ ในเดือนมีนาคม ปีหน้า จะไม่สามารถลงชิงตำแหน่งประธานโอลิมปิคไทยในวาระใหม่ได้แน่นอนแล้ว เนื่องจากไม่มีตำแหน่งเป็นนายกสมาคมกีฬาแห่งประเทศไทยตามข้อบังคับที่คณะกรรมการโอลิมปิคฯ กำหนดไว้