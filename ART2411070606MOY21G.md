---
layout: post
code: "ART2411070606MOY21G"
origin_url: "https://www.khaosod.co.th/sports/news_9494445"
image: "https://github.com/user-attachments/assets/20ffd240-adb4-4e0d-bdbd-c56b14320924"
title: "ดีลเซอร์ไพรส์ อัล ฮิลัล ล็อกเป้าคว้า โรนัลโด ร่วมทัพแทน เนย์มาร์"
description: "สื่อเผย อัล ฮิลัล ทีมดังของศึกซาอุดีอาระเบียเตรียมทำเซอร์ไพรส์ด้วยการจ้องคว้าตัว คริสเตียโน โรนัลโด กองหน้าซูเปอร์สตาร์ อัล นาสเซอร์ สโมสรคู่แข่งไปแทนที่ เนย์มาร์ ที่ส่อแยกทางกับทีม"
category: "SPORTS"
language: "th"
date: 2024-11-07T06:11:20.617Z
---

# ดีลเซอร์ไพรส์ อัล ฮิลัล ล็อกเป้าคว้า โรนัลโด ร่วมทัพแทน เนย์มาร์

[![ดีลเซอร์ไพรส์ อัล ฮิลัล ล็อกเป้าคว้า โรนัลโด ร่วมทัพแทน เนย์มาร์](https://www.khaosod.co.th/wpapp/uploads/2024/11/ronaldo-neymar-8665.jpg "ดีลเซอร์ไพรส์ อัล ฮิลัล ล็อกเป้าคว้า โรนัลโด ร่วมทัพแทน เนย์มาร์")](https://www.khaosod.co.th/wpapp/uploads/2024/11/ronaldo-neymar-8665.jpg)

**สื่อเผย อัล ฮิลัล ทีมดังของศึกซาอุดีอาระเบียเตรียมทำเซอร์ไพรส์ด้วยการจ้องคว้าตัว คริสเตียโน โรนัลโด กองหน้าซูเปอร์สตาร์ อัล นาสเซอร์ สโมสรคู่แข่งไปแทนที่ เนย์มาร์ ที่ส่อแยกทางกับทีม**

โดย อัล ฮิลัล ทุ่มงบกว่า 90 ล้านยูโร (ราว 3.31 พันล้านบาท) บวกเงินส่วนเสริมในการคว้าตัว เนย์มาร์ มาร่วมทีมจาก ปารีส แซงต์ แชร์กแมง เมื่อปี 2023

อย่างไรก็ตามหลังจากย้ายมาร่วมทีมไม่นาน เนย์มาร์ โชคร้ายหลังได้รับบาดเจ็บเอ็นไขว้หน้า และหมอนรองข้อเข่าซ้ายฉีกขาดทำให้ต้องเข้ารับการผ่าตัด และพักยาวไปเกือบปี

ถึงกระนั้นหลังจากที่ดาวเตะวัย 32 ปีสลัดอาการบาดเจ็บ และคัมแบ๊กลงสนามได้ 2 นัดเจ้าตัวก็มาได้รับบาดเจ็บแฮมสตริงซ้ำ และต้องพักอีก 4-6 สัปดาห์

ทำให้มีรายงานว่า อัล ฮิลัล อาจจะตัดสินใจยกเลิกสัญญากับ เนย์มาร์ ที่ยังเหลือถึงปี 2025 ขณะที่แข้งชาวบราซิลเลียนรายนี้ก็มีเป้าหมายจะย้ายไปอยู่กับ อินเตอร์ ไมอามี เพื่อร่วมงานกับ ลิโอเนล เมสซี และหลุยส์ ซัวเรซ อดีตเพื่อนร่วมทีม บาร์เซโลนา อีกครั้ง

จนล่าสุด “เดียริโอ อาส” สื่อสเปนระบุว่า หาก เนย์มาร์ ย้ายออกจากทีมจริง อัล ฮิลัล เตรียมทำเซอร์ไพรส์ด้วยการวาง คริสเตียโน โรนัลโด กองหน้าซูเปอร์สตาร์ของ อัล นาสเซอร์ ทีมคู่ปรับมาร่วมทัพแทน

ทั้งนี้ โรนัลโด วัย 39 ปีทำผลงานให้กับ อัล นาสเซอร์ ได้อย่างยอดเยี่ยมนับตั้งแต่ย้ายมาเมื่อปี 2023 ด้วยสถิติยิง 68 ประตูกับ 18 แอสซิสต์จากการลงสนาม 78 นัดทุกรายการ

