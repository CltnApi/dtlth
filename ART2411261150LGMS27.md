---
layout: post
code: "ART2411261150LGMS27"
origin_url: "https://www.khaosod.co.th/sports/news_9522503"
image: "https://github.com/user-attachments/assets/9d602bd7-eb77-4e10-a309-1dc7c6368cac"
title: "จิตใจเอื้อเฟื้อ อ็องเดร โอนานา ได้รับรางวัลด้านการช่วยเหลือสังคม"
description: "อ็องเดร โอนานา ได้รับรางวัลด้านการทำงานเพื่อมนุษยธรรมจากฟิฟโปร จากการที่มูลนิธิของเจ้าตัวคอยให้ความช่วยเหลือด้านการแพทย์สำหรับผู้ด้อยโอกาส"
category: "SPORTS"
language: "th"
date: 2024-11-26T18:51:43.956Z
---

# จิตใจเอื้อเฟื้อ อ็องเดร โอนานา ได้รับรางวัลด้านการช่วยเหลือสังคม

[![จิตใจเอื้อเฟื้อ อ็องเดร โอนานา ได้รับรางวัลด้านการช่วยเหลือสังคม](https://www.khaosod.co.th/wpapp/uploads/2024/11/โอนานา.jpg "จิตใจเอื้อเฟื้อ อ็องเดร โอนานา ได้รับรางวัลด้านการช่วยเหลือสังคม")](https://www.khaosod.co.th/wpapp/uploads/2024/11/โอนานา.jpg)

อ็องเดร โอนานา ผู้รักษาประตู “ปีศาจแดง”แมนเชสเตอร์ ยูไนเต็ด แห่งพรีเมียร์ลีก อังกฤษ ได้รับรางวัลจากสหพันธ์สมาคมนักฟุตบอลอาชีพนานาชาติ (ฟิฟโปร) ด้านการทำงานเพื่อมนุษยธรรม จากการที่มูลนิธิของเจ้าตัวได้ช่วยเหลือด้านการแพทย์สำหรับผู้ด้อยโอกาส

ในช่วง 3 ปีที่ผ่านมา มูลนิธิของโอนานาได้ให้ความช่วยเหลือจนแพทย์สามารถทำการผ่าตัดรักษาโรคให้ผู้คนได้มากกว่า 1,200 ครั้ง ซึ่งการผ่าตัดเหล่านี้เกิดขึ้นในพื้นที่ผู้ยากไร้ทั้งในแคเมอรูนบ้านเกิดของเจ้าตัว และประเทศอื่นๆ ในทวีปแอฟริกา

โอนานากล่าวว่า “บนเส้นทางที่ผมเดินทางก่อนมาถึงแมนฯ ยูไนเต็ดนั้น ผมเคยได้รับความช่วยเหลือจากผู้คนมาก่อน ผมไม่เคยลืมความช่วยเหลือที่ผมได้รับ และรู้สึกว่าตัวเองมีความรับผิดชอบที่จะต้องช่วยเหลือผู้อื่นเช่นกัน”

ทั้งนี้ โอนานาบอกว่ามูลนิธิที่ตนตั้งขึ้นนั้นเดิมทีมีจุดประสงค์เพื่อช่วยเหลือเด็กตาบอดในแคเมอรูน แต่องค์กรได้เติบโตจนกลายเป็นหน่วยงานที่จัดหาแพทย์ชำนาญการมาที่แอฟริกาเพื่อผ่าตัดรักษาโรคร้ายต่างๆ

ก่อนหน้านี้เมื่อปี 2020 มาร์คัส แรชฟอร์ด กองหน้าแมนฯ ยูไนเต็ด ก็เคยได้รับรางวัลนี้มาแล้ว จากการสนับสนุนมื้ออาหารฟรีให้เด็กผู้ยากไร้ในสหราชอาณาจักร ช่วงที่โรงเรียนต้องปิดตัวเพราะวิกฤตโควิด-19