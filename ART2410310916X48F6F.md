---
layout: post
code: "ART2410310916X48F6F"
origin_url: "https://www.khaosod.co.th/https://www.khaosod.co.th/special-stories/news_9483967"
image: "https://github.com/user-attachments/assets/3910327d-0952-4a2c-af10-0e5c6ea97246"
title: "มาดอย โฮมสเตย์ ตามหาเจ้าของ แมวสีขาว ทำหลุดจากที่พัก ดอยม่อนหมอกตะวัน 2 ปีก่อน"
description: "มาดอย โฮมสเตย์ โพสต์ตามหา เจ้าของแมวสีขาว ทำหลุดจากที่พัก ดอยม่อนหมอกตะวัน เมื่อ 2 ปีก่อน ตอนนี้พบน้องแมวแล้ว เตรียมพาไปตรวจสุขภาพ "
category: "SPECIAL_STORIES"
language: "th"
date: 2024-10-31T11:27:34.872Z
---

# มาดอย โฮมสเตย์ ตามหาเจ้าของ แมวสีขาว ทำหลุดจากที่พัก ดอยม่อนหมอกตะวัน 2 ปีก่อน

[![มาดอย โฮมสเตย์ ตามหาเจ้าของ แมวสีขาว ทำหลุดจากที่พัก ดอยม่อนหมอกตะวัน 2 ปีก่อน](https://www.khaosod.co.th/wpapp/uploads/2024/10/MA-DOI-Homestay01.jpg "มาดอย โฮมสเตย์ ตามหาเจ้าของ แมวสีขาว ทำหลุดจากที่พัก ดอยม่อนหมอกตะวัน 2 ปีก่อน")](https://www.khaosod.co.th/wpapp/uploads/2024/10/MA-DOI-Homestay01.jpg)

_**มาดอย โฮมสเตย์ โพสต์ตามหา เจ้าของแมวสีขาว ทำหลุดจากที่พัก ดอยม่อนหมอกตะวัน เมื่อ 2 ปีก่อน ตอนนี้พบน้องแมวแล้ว เตรียมพาไปตรวจสุขภาพ**_
วันที่ 31 ต.ค. 2567 ผู้สื่อข่าวรายงานว่า เพจเฟซบุ๊ก **มาดอย โฮมสเตย์ MA DOI Homestay** โพสต์ประกาศตามหาเจ้าของแมวสีขาว ที่นักท่องเที่ยวพามาพักที่โฮมสเตย์แล้วหลุดหายไปจากที่พัก เมื่อ 2 ปีที่แล้ว ซึ่งตอนนี้ทางโฮมสเตย์เจอแมวตัวดังกล่าวแล้ว
**พร้อมระบุว่า** เรียนลูกค้า ที่เคยมาพักที่ ดอยม่อนหมอกตะวัน จ.ตาก เมื่อ 2 ปีที่แล้ว ซึ่งลูกค้าได้ประกาศไว้ว่า น้องแมวสีขาวที่พามาพักด้วยกันหลุดจากห้องพักไป และได้บอกกล่าวให้ผู้ประกอบการบนดอยม่อนหมอกตะวันช่วยกันติดตามหาน้องแมว ถ้าจับได้ช่วยแจ้งให้กับเจ้าของ แต่ก็ยังไม่เจอ
ต่อมาผู้ประกอบการเห็นน้องอยู่บ้าง แต่ยังไม่สามารถจับน้องได้ ขณะนี้ทางมาดอยโฮมสเตย์ ได้จับน้องแมวตัวนี้ได้แล้วนะคะ ได้ทำที่พักให้น้องแมวแบบชั่วคราว และดูแลน้องให้อย่างดีแล้วนะคะ ขอให้ลูกค้าที่เป็นเจ้าของมารับน้องกลับบ้านนะคะ น้องน่ารักน่าเอ็นดูมากค่ะ ฝากทุกคนแชร์ให้ถึงเจ้าของน้องแมวด้วยนะคะ ซึ่งตอนนี้เราไม่สามารถติดต่อเจ้าของได้ค่ะ มาดอยโฮมสเตย์ อ.พบพระ จ.ตาก
[![](https://www.khaosod.co.th/wpapp/uploads/2024/10/MA-DOI-Homestay04-696x392.jpg)](https://www.khaosod.co.th/wpapp/uploads/2024/10/MA-DOI-Homestay04.jpg)
ต่อมาทางเพจ มาดอย โฮมสเตย์ ระบุเพิ่มเติมในคอมเมนต์ว่า เมื่อเห็นน้องแมวครั้งแรกก็รู้สึกสงสารทั้งเจ้าของและน้องแมวที่ได้พลัดพรากจากกัน และอาจหมดหวังที่จะได้พบกันแล้ว จึงได้ใช้ความพยายามกว่าเก้าเดือนแล้ว ที่จะตะครุบตัวน้องแมว แต่น้องแมวเขาฉลาดมากไม่ยอมที่จะให้คนเข้าใกล้ตัวเองเลยมีอยู่ครั้งหนึ่งก็เห็นเดินมาตรงบันไดทางเดินร้านอาหารมาดอยโฮมสเตย์ แบบหิวโซก็รู้สึกมีความหวังทันทีว่าจะเป็นโอกาสที่จะตะครุบตัวได้
พอดีเจ้ไป๋เขากำลังทอดน่องไก่ก็เลยรีบเอาน่องไก่สองตัว ไปวางและเรียกให้น้องแมวมากิน แต่น้องแมวก็คอยแต่จ้องมาไม่ยอมที่จะเข้ามากินก็เลยตัดสินใจหลบขึ้นไปชั้นสองเพื่อสังเกตดูน้องแมวว่าจะมากินหรือเปล่าเพื่อที่จะใช้ตะกร้าตะครุบตัวน้องแมว
พอน้องแมวมากินหมดไป หนึ่งน่องก็เลยค่อยค่อยเดินกลับไปแล้วก็เรียกเบาเบาเพื่อนน้องแมวจะได้คลายความกังวลแต่ พอแค่ได้ยินเสียงเท่านั้นน้องแมวก็หยิบอีกหน่องหนึ่งกระโดดหายไปเลยก็เลยรู้สึกหมดหวังที่จะได้ตัวน้องแมว แต่ก็ไม่หมดความพยายาม
[![](https://www.khaosod.co.th/wpapp/uploads/2024/10/MA-DOI-Homestay03-696x392.jpg)](https://www.khaosod.co.th/wpapp/uploads/2024/10/MA-DOI-Homestay03.jpg)
ก็ได้บอกให้กับเจ้ไป๋และพนักงานทุกคนให้พยายามเอาอาหารไปวางตามจุดที่น้องแมวจะเดินผ่านเพื่อที่จะได้กินอาหาร เพื่อความอยู่รอดแล้วก็เห็นหลายครั้งที่น้องแมวมาเดินเพ่นพ่านและกินอาหารที่วางไว้
จนมาถึงวันนี้จึงประสบความสำเร็จในการตะครุบตัวน้องแมวได้ก็รู้สึกดีใจว่าน่าจะเป็นโอกาสที่น้องแมว จะได้พบกับเจ้าของและทุกคนในครอบครัวต่อไป ขอขอบคุณทุกๆคนที่ได้มีความรู้สึกร่วมกันและช่วยกันแชร์เพื่อน้องแมว จะได้มีโอกาสพบกับเจ้าของน้องแมวต่อไปครับ
ทางเพจทิ้งท้ายว่า ทุกคนไม่ต้องเป็นห่วงครับตอนนี้ได้พาน้องแมวมาอยู่ในบ้านที่ปลอดภัยพร้อมคอยดูแลน้องอย่างดี พรุ่งนี้จะรีบพาน้องแมวไปตรวจสุขภาพ
[![](https://www.khaosod.co.th/wpapp/uploads/2024/10/MA-DOI-Homestay05-696x392.jpg)](https://www.khaosod.co.th/wpapp/uploads/2024/10/MA-DOI-Homestay05.jpg)