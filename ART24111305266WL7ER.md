---
layout: post
code: "ART24111305266WL7ER"
origin_url: "https://www.khaosod.co.th/sports/news_9503135"
image: "https://github.com/user-attachments/assets/9816dc71-7cb8-451f-972c-e605d9a36dd4"
title: "'สมพร' รับวอลเลย์บอลลีกอาจไม่ปัง เหตุดาวดังเล่นลีกต่างประเทศหมด"
description: "มาดามหลุยส์ วอลเลย์บอล ไทยแลนด์ 2568 เตรียมเปิดฉากแล้ว 22 พ.ย.67 นี้ นายกสมาคมฯ รับกระแสอาจจะไม่ปัง นักกีฬาดาวดังไปเล่นลีกต่างประเทศ"
category: "SPORTS"
language: "th"
date: 2024-11-13T05:31:12.777Z
---

# 'สมพร' รับวอลเลย์บอลลีกอาจไม่ปัง เหตุดาวดังเล่นลีกต่างประเทศหมด

[!['สมพร' รับวอลเลย์บอลลีกอาจไม่ปัง เหตุดาวดังเล่นลีกต่างประเทศหมด](https://www.khaosod.co.th/wpapp/uploads/2024/11/jhy.jpg "'สมพร' รับวอลเลย์บอลลีกอาจไม่ปัง เหตุดาวดังเล่นลีกต่างประเทศหมด")](https://www.khaosod.co.th/wpapp/uploads/2024/11/jhy.jpg)

เมื่อวันที่ 13 พ.ย.67 ที่ โรงแรมโกลด์เด้น ทิวลิป ซอฟเฟอรีน กรุงเทพฯ นายสมพร ใช้บางยาง นายกสมาคมกีฬาวอลเลย์บอลแห่งประเทศไทย พร้อมด้วย นางโปรดปราน สมานมิตร รองผู้ว่าการ ฝ่ายกีฬาอาชีพและกีฬามวย การกีฬาแห่งประเทศไทย (กกท.), นายทนุเกียรติ จันทร์ชุม ผู้จัดการกองทุนพัฒนาการกีฬาแห่งชาติ การกีฬาแห่งประเทศไทย ร่วมเป็นประธานแถลงข่าวจัดการแข่งขันวอลเลย์บอลอาชีพ รายการ **มาดามหลุยส์ วอลเลย์บอล ไทยแลนด์ ลีก 2568** โดยมี คุณหลุยส์ เตชะอุบล ประธานเจ้าหน้าที่บริษัท ไทรทัน โฮลดิ้ง จำกัด (มหาชน) เข้าร่วม

![](https://www.khaosod.co.th/wpapp/uploads/2024/11/S__759070744.jpg)

นายสมพร ใช้บางยาง กล่าวว่า ยินดีเป็นอย่างยิ่ง และของคุณทุกภาคส่วนที่มีส่วนสนับสนุนให้การแข่งขันวอลเลย์บอลรายการนี้เกิดขึ้น ซึ่งการแข่งขัน **มาดามหลุยส์ วอลเลย์บอล ไทยแลนด์ 2568** นี้จะเกิดขึ้นไม่ได้หากขาดผู้สนับสนุนทั้งจากภาครัฐและเอกชน เชื่อมั่นว่าการได้รับความร่วมมืออย่างดีจากพันธมิตรจะทำให้ประสบความสำเร็จตามวัตถุประสงค์

“แน่นอนว่าจากการที่นักกีฬาดาวดังไปแข่งขันในลีกต่างประเทศกันหมด อาจส่งผลให้กระแสตอบรับไม่ดีอย่างที่หวัง ซึ่งได้พยายามหากิจกรรมเข้ามาเป็นตัวช่วยดึงผู้ชมให้มาดูที่สนามให้มากขึ้น อาจจะมีการจับมือกับพันธมิตร อย่างมาดามหลุยส์ และช่องวัน ในการทำกิจกรรมต่างๆด้วย อย่างไรก็ตามการที่นักกีฬาไปเล่นลีกต่างประเทศมองว่าเป็นเรื่องดี เป็นสิ่งที่ยืนยันถึงคุณภาพของนักกีฬาไทย รวมไปถึงดีต่อตัวนักกีฬาในเรื่องของรายได้ด้วย และดาวรุ่งก็มีโอกาสได้แสดงศักยภาพในเวทีนี้ด้วย”

![](https://www.khaosod.co.th/wpapp/uploads/2024/11/S__759070731.jpg)

นางโปรดปราน กล่าวว่า กีฬาวอลเลย์บอลเป็นอีกหนึ่งชนิดกีฬาที่มีการจัดการแข่งขันในระดับอาชีพอย่างเป็นรูปธรรม โดยการกีฬาแห่งประเทศไทย มีหน้าที่ในการสนับสนุนกีฬาไทยตั้งแต่ต้นน้ำ กลางน้ำ และปลายน้ำ สมาคมกีฬาวอลเลย์บอลฯ เป็นหนึ่งในไม่กี่สมาคมที่ทำได้สำเร็จในทุกระดับ ต้องชื่นชมท่านนายกสมาคมฯ ที่ผ่านมาหากพูดถึงนักกีฬาไทย นักกีฬาวอลเลย์บอลไทยถือว่าเป็นนักกีฬาที่มีชื่อเสียงมากในระดับโลก โดยมีจุดเริ่มต้นมาจากไทยแลนด์ ลีก แห่งนี้ด้วย สุดท้ายต้องขอบคุณภาคเอกชนที่เข้ามาช่วยสนับสนุนทำให้การแข่งขันรายการนี้เกิดขึ้นได้

นายทนุเกียรติ กล่าวว่า กองทุนฯ มุ่งมั่นสนับสนุนงบประมาณสำหรับการจัดการแข่งขันกีฬาวอลเลย์บอลลีกอาชีพ ด้วยความตั้งใจที่อย่กจะยกระดับศักยภาพนักกีฬาวอลเลย์บอลของประเทศไทยไปสู่การเป็นผู้นำในภูมิภาคและระดับนานาชาติ หลายคนคงคุ้นหน้าผมเป้นอย่างดี เพียงแต่ครั้งนี้มีการเปลี่ยนบทบาทไปจาก รองผู้ว่าฯ มาเป็นผู้จัดการกองทุนฯ เปลี่ยนจากฝ่ายที่ขอเงินมาเป็นผู้อนุมัติเงิน ซึ่งการเปลี่ยนบทบาทนี้เป้าหมายยังคงเดิมคือการผลักดันสนุบสนุนกีฬาของประเทศชาติดังเดิม สุดท้ายนี้ก็หวังว่ากีฬาจะมีส่วนสร้างความสุขให้กับคนไทยทั้งประเทศ โดยเฉพาะวอลเลย์บอลที่สร้างความสุขให้กับแฟนวอลเลย์บอลชาวไทยตลอดมา

สำหรับการแข่งขันรายการดังกล่าวในปีนี้มี 16 ทีม จาก 15 สโมสร แบ่งเป็นทีมชาย 8 ทีม และทีมหญิง 8 ทีม จัดการแข่งขันทั้งหมด 13 สัปดาห์ โดยแบ่งเป็น 3 ช่วง คือ เลก 1, เลก2 และรอบไฟนอล จัดการแข่งขันระหว่างวันที่ 22 พ.ย.67 ถึง 9 มี.ค.68 แข่งขัน 3 จังหวัด ประกอบด้วย กรุงเทพฯ, จ.นครปฐม และ จ.นครราชสีมา ถ่ายทอดสดทางช่อง ONE