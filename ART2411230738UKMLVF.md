---
layout: post
code: "ART2411230738UKMLVF"
origin_url: "https://www.khaosod.co.th/breaking-news/news_9518086"
image: "https://github.com/user-attachments/assets/dc84e598-2298-4ef0-a31a-a07454824429"
title: "มอบตัวแล้ว ภรรยา-ลูกสาว หมอบุญ ทนายเผยถูกปลอมลายเซ็น ค้ำประกัน-กู้เงิน"
description: "มอบตัวแล้ว ภรรยา-ลูกสาว ของ นายแพทย์บุญ วนาสิน หรือหมอบุญ ร่วมกันฉ้อโกง หลอกลงทุน เสียหายกว่า 7.5 พันล้านบาท หลังถูกออกหมายจับ"
category: "HOT_NEWS"
language: "th"
date: 2024-11-23T08:16:56.038Z
---

# มอบตัวแล้ว ภรรยา-ลูกสาว หมอบุญ ทนายเผยถูกปลอมลายเซ็น ค้ำประกัน-กู้เงิน

[![มอบตัวแล้ว ภรรยา-ลูกสาว หมอบุญ ทนายเผยถูกปลอมลายเซ็น ค้ำประกัน-กู้เงิน](https://www.khaosod.co.th/wpapp/uploads/2024/11/Doctor-Bun23-11-07.jpg "มอบตัวแล้ว ภรรยา-ลูกสาว หมอบุญ ทนายเผยถูกปลอมลายเซ็น ค้ำประกัน-กู้เงิน")](https://www.khaosod.co.th/wpapp/uploads/2024/11/Doctor-Bun23-11-07.jpg)

_**มอบตัวแล้ว ภรรยา-ลูกสาว ของหมอบุญ หลังถูกออกหมายเรียก ร่วมกันฉ้อโกง กว่า 7.5 พันล้านบาท ทนายเผยถูกปลอมลายเซ็น ค้ำประกัน-กู้เงิน**_

หลังจากศาลอาญาออกหมายจับ **นายแพทย์บุญ วนาสิน หรือหมอบุญ** อายุ 86 ปี และพวกรวม 9 ราย หลอกชักชวนลงทุนธุรกิจการแพทย์ 5 โครงการ โดยพบว่ามีผู้เสียหายจำนวน 247 ราย มูลค่าความเสียหาย 7,500 ล้านบาท โดยภรรยาและลูกของหมอบุญ ถูกออกหมายจับเช่นกัน

เมื่อเวลา 13.00 น. วันที่ 23 พ.ย. 2567 ที่กองบัญชาการตำรวจนครบาล (บช.น.) นางจารุวรรณ อายุ 79 ปี ภรรยาของนายแพทย์บุญ ซึ่งเป็นผู้ลงลายมือชื่อเป็นผู้ค้ำประกันในสัญญาต่าง ๆ พร้อมด้วย น.ส.นลิน อายุ 51 ปี บุตรสาวของนายแพทย์บุญ ซึ่งเป็นผู้ลงลายมือชื่อเป็นผู้ค้ำประกันในสัญญาต่างๆ

โดยทั้ง 2 เป็นผู้ต้องหาในหมายจับข้อหา ร่วมกันฉ้อโกงประชาชน และร่วมกันให้กู้ยืมเงินที่เป็นการฉ้อโกงประชาชน เดินทางเข้ามอบตัวกับเจ้าหน้าที่ โดยมี นายชำนาญ ชาดิษฐ์ ทนายความ ที่ห้องประชุม บก.น.1 ชั้น 3 อาคาร บช.น.

ผู้สื่อข่าวรายงานว่า นางจารุวรรณ สวมเสื้อเชิ้ตแขนสั้นสีชมพูอ่อน สวมแว่นตาดำ ถือกระเป๋าสีน้ำตาล และ น.ส.นลิน สวมเสื้อยืดสีเขียว สวมหมวกสีน้ำเงิน เดินมามีทนายและลูกช่วยกันพยุง นางจารุวรรณ ขึ้นมาพบตำรวจนั้นผู้สื่อข่าวพยายามสอบถามข้อเท็จจริงดังกล่าว แต่ทั้ง2 ไม่ยอมตอบคำถามใดๆ

ต่อมา นายชำนาญ ทนายความ เปิดเผยว่า ทางลูกความตนทั้งนางจารุวรรณ และน.ส.นลิน บอกว่า **ถูกปลอมแปลงลายเซ็น โดยไม่ทราบว่าผู้ใดเป็นคนทำ** แต่มีการปลอมแล้วนำเอกสารพวกนี้ไปใช้กู้ยืมเงินตามที่ปรากฎเป็นข่าว

ยืนยันว่าไม่ทราบว่าเป็นฝีมือใคร แต่มาทราบตอนที่มีหมายศาลฟ้องมาเป็นระยะ ที่ตัว นางจารุวรรณ เมื่อตรวจสอบแล้วปรากฏว่า กรณีที่มีการกู้ยืมเงิน และค้ำประกันต่าง ๆ เป็นลายเซ็นปลอมทั้งหมด **โดยตัว นางจารุวรรณ ไม่เคยไปกู้ยืมเงินแต่อย่างใด รวมถึงไม่ได้เซ็นค้ำประกัน**

ต้องเรียนสื่อมวลชนว่าในช่วงที่มีการกู้ยืมเงินค้ำประกันตามที่ปรากฏเป็นข่าวตัว นางจารุวรรณ เอง ส่วนใหญ่เดินทางอยู่ที่ต่างประเทศ ส่วนใหญ่ในคำฟ้องนั้นจะเซ็นแบบเป็นสำเนาไม่ใช่ลายเซ็นจริง โดยต้นฉบับอยู่กับฝั่งผู้ให้กู้ และความต่างของลายเซ็นค่อนข้างเยอะ ซึ่งเรื่องการปลอมลายเซ็นนั้น ไม่ใช่จะเพิ่งมาพูดแต่มีการต่อสู้คดีทางแพ่งเรื่องนี้มานานแล้ว

รวมถึงมีการแจ้งความไว้ที่ บก.ปอศ.ไว้เมื่อช่วงประมาณเดือน พ.ย.ที่ผ่านมา ในทางคดีแพ่งได้ต่อสู้คดีว่าเป็นลายเซ็นปลอม และขอให้ศาลตรวจพิสูจน์ รวมถึงคดีอาญา ศาลมีการนัดพร้อมเพื่อให้นางจารุวรรณ ไปเซ็นเปรียบเทียบต้นฉบับที่อ้างว่ามีการค้ำประกัน และเซ็นเช็ก โดยให้คู่ความส่งต้นฉบับ และให้นางจารุวรรณเซ็นใหม่ พร้อมกับมีการนำตัวสัญญาในช่วงที่อ้างว่ามีการเซ็นกู้หรือค้ำ อยู่ระหว่างรอศาลนัด

**เมื่อถามว่าอาจจะเป็นลายเซ็นหมอบุญหรือไม่** **ทนายความ ตอบว่า อาจจะเป็นเช่นนั้น** เพราะผู้ที่กู้ที่มีชื่ออยู่ในสัญญา ก็เป็นแพทย์หมอบุญ **รวมถึงนางจารุวรรณ และหมอบุญ ก็มีการจดทะเบียนหย่ากันไปแล้ว โดยไม่ทราบว่าตั้งแต่ปีไหน**

เมื่อถามถึงสาเหตุว่า ทำไมถึงต้องมีการปลอมแปลงลายเซ็นคนในครอบครัว ทนายความ ตอบว่า ไม่ทราบเหมือนกัน ส่วนในช่วงที่มีการปลอมแปลงลายเซ็นเป็นช่วงที่หย่าร้างกันไปแล้ว

ส่วนกรณีที่นางจารุวรรณ เดินทางไปต่างประเทศ เป็นช่วง ๆ ระหว่าง ปี 61-67 มีการเดินอยู่ตลอด และเกิดอ้างว่ามีการกู้และค้ำ จนถูกฟ้อง และตรวจสอบว่ามีสัญญาฉบับไหนบ้าง มองเห็นชัดเจนเลยว่าเป็นลายเซ็นปลอม ก่อนตรวจสอบในเรื่องเวลาที่อ้างว่ามีการเซ็น และทั้ง 200 กว่าฉบับนั้นถูกปลอมทั้งหมด

**ทนายความ กล่าวอีกว่า ทางนางจารุวรรณ จะมีการเอาผิดทั้งหมอบุญ และทุกคนที่เกี่ยวข้องส่วนเรื่องการประกันตัวต้องอยู่ที่ทางพนักงานสอบสวน จะอนุญาตหรือไม่.**