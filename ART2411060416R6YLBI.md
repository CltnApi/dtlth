---
layout: post
code: "ART2411060416R6YLBI"
origin_url: "https://www.khaosod.co.th/breaking-news/news_9492361"
image: "https://github.com/user-attachments/assets/14b9cf5b-d19f-4920-9a43-e8f2587d1594"
title: "สุดเวทนา! พม.ช่วย 3 ด.ช. ถูกพี่เลี้ยงโหด ทำร้ายร่างกาย เร่งตามหาพ่อแม่"
description: "สุดเวทนา! 'วราวุธ' กำชับศรส. พม.ร่วมกับสน.ประชาชื่น ช่วย 3 ด.ช. ถูกพี่เลี้ยงโหด ทำร้ายร่างกาย ตร.แจ้งข้อหาหนัก เร่งตามหาพ่อแม่ จัดหาสถานดูแลเด็กให้"
category: "HOT_NEWS"
language: "th"
date: 2024-11-06T04:20:54.999Z
---

# สุดเวทนา! พม.ช่วย 3 ด.ช. ถูกพี่เลี้ยงโหด ทำร้ายร่างกาย เร่งตามหาพ่อแม่

[![สุดเวทนา! พม.ช่วย 3 ด.ช. ถูกพี่เลี้ยงโหด ทำร้ายร่างกาย เร่งตามหาพ่อแม่](https://www.khaosod.co.th/wpapp/uploads/2024/11/3boy.jpg "สุดเวทนา! พม.ช่วย 3 ด.ช. ถูกพี่เลี้ยงโหด ทำร้ายร่างกาย เร่งตามหาพ่อแม่")](https://www.khaosod.co.th/wpapp/uploads/2024/11/3boy.jpg)

**สุดเวทนา! ‘วราวุธ’ กำชับศรส. พม.ร่วมกับสน.ประชาชื่น ช่วย 3 ด.ช. ถูกพี่เลี้ยงโหด ทำร้ายร่างกาย ตร.แจ้งข้อหาหนัก เร่งตามหาพ่อแม่ จัดหาสถานดูแลเด็กให้**

เมื่อวันที่ 6 พ.ย.67 นายวราวุธ ศิลปอาชา รมว.การพัฒนาสังคมและความมั่นคงของมนุษย์ (รมว.พม.) กล่าวถึงกรณีที่มีชาวบ้านย่านชุมชนประชาร่วมใจ เขตจตุจักร กทม. แจ้งตำรวจและกู้ภัย ขอให้เข้าช่วยเหลือเด็กเล็ก 3 คน ซึ่งถูกพี่เลี้ยงโหดทำร้าย สภาพสุดเวทนา และเพื่อนบ้านยังเล่าด้วยว่า มักได้ยินเสียงตีเด็กเป็นประจำ บางครั้งพบว่าตาเขียว คางแตก แขนงอ

[![](https://www.khaosod.co.th/wpapp/uploads/2024/11/S__322543663_0-696x464.jpg)](https://www.khaosod.co.th/wpapp/uploads/2024/11/S__322543663_0.jpg)

โดยพี่เลี้ยงคนดังกล่าวอายุประมาณ 30 ปี ซึ่งศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานว่า เจ้าหน้าที่กรมกิจการเด็กและเยาวชน (ดย.) กระทรวง พม. ร่วมกับเจ้าหน้าที่ตำรวจ สน.ประชาชื่น ลงพื้นที่และตรวจสอบเหตุดังกล่าว พบว่าภายในบ้านดังกล่าวมีเด็กทั้งหมด 4 คน ประกอบด้วย

[![](https://www.khaosod.co.th/wpapp/uploads/2024/11/S__322543665_0-696x522.jpg)](https://www.khaosod.co.th/wpapp/uploads/2024/11/S__322543665_0.jpg)

ด.ช.เอ (นามสมมุติ) อายุ 3 ขวบ ถูกทำร้ายร่างกาย มีบาดแผลตามร่างกาย จึงนำส่งโรงพยาบาลพระนั่งเกล้า ล่าสุดเด็กปลอดภัย และอยู่ในความดูแลรักษาของแพทย์ ซึ่งศรส.ติดตามอาการของเด็กอย่างต่อเนื่อง, ด.ช.บี (นามสมมุติ) อายุ 10 ปี เป็นลูกชายของคนรับจ้างเลี้ยงเด็ก

[![](https://www.khaosod.co.th/wpapp/uploads/2024/11/S__322543667_0-696x522.jpg)](https://www.khaosod.co.th/wpapp/uploads/2024/11/S__322543667_0.jpg)

ซึ่งบางครั้งคนรับเลี้ยงเด็กให้ลูกชายคนนี้ช่วยเลี้ยงดูเด็กๆ ที่ถูกนำมาฝากเลี้ยง, ด.ช.ซี (นามสมมุติ) อายุ 6 เดือน มีร่องรอยตามร่างกายเล็กน้อย ซึ่งได้รับการตรวจร่างกายจากแพทย์ และให้พ่อแม่รับกลับไปดูแลแล้ว, ด.ช.ดี (นามสมมุติ) อายุ 7 เดือน ยังไม่สามารถติดตามพ่อแม่หรือญาติได้ จึงให้การคุ้มครองที่สถานสงเคราะห์เด็กอ่อนพญาไท เป็นการชั่วคราว

[![](https://www.khaosod.co.th/wpapp/uploads/2024/11/S__322543668_0.jpg)](https://www.khaosod.co.th/wpapp/uploads/2024/11/S__322543668_0.jpg)

ขณะเดียวกัน ศรส. ประสานทางตำรวจให้ช่วยติดตามพ่อแม่หรือญาติของเด็ก ถ้าไม่สามารถติดตามได้แล้ว และได้รับอนุญาตให้ออกจากโรงพยาบาล ทาง ศรส. จะรับเด็กมาดูแลคุ้มครองสวัสดิภาพในหน่วยงานของกระทรวง พม. โดยมีทางทีมสหวิชาชีพวางแผนการช่วยเหลือดูแลเด็ก ทั้งด้านสุขภาพกายและสุขภาพจิต และช่วยหาแนวทางการจัดหาสถานดูแลเด็กที่มีมาตรฐานให้กับผู้ปกครองเด็กต่อไป

จากการสอบถามข้อมูลเพิ่มเติมพบว่า คนรับจ้างเลี้ยงเด็กประกาศรับเลี้ยงผ่านโซเชียล แต่ไม่ได้จดทะเบียนสถานรับเลี้ยงเด็กอย่างถูกต้อง เบื้องต้นตำรวจ สน. ประชาชื่นดำเนินคดีข้อหาทำร้ายร่างกาย และเลี้ยงดูเด็กไม่เหมาะสม และทีมสหวิชาชีพจะประชุมหารือร่วมกับ ศรส. และนักสังคมสงเคราะห์ วางแผนติดตามเยี่ยมบ้าน เพื่อฟื้นฟูสภาพจิตใจให้เด็กและครอบครัว

