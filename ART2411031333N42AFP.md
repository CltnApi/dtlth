---
layout: post
code: "ART2411031333N42AFP"
origin_url: "https://www.khaosod.co.th/sports/news_9488541"
image: "https://github.com/user-attachments/assets/1b8de39d-eee5-4a6f-9146-a96e89fe8021"
title: "อุทัยธานี ยังแกร่งในบ้านเชือดนครปฐมขึ้นอันดับ 6 - ระยองส่งเชียงรายจมรองบ๊วย"
description: "อุทัยธานี เอฟซี ยังรักษาฟอร์มการเล่นได้อย่างยอดเยี่ยม แม้ว่าจะลุ้นเหนื่อยแต่ยังชนะนครปฐมขึ้นไปรั้งอันดับ 6 ส่วนระยองโชว์ทุบเชียงราย ส่งกว่างโซ้งจมรองบ๊วย"
category: "SPORTS"
language: "th"
date: 2024-11-03T13:37:55.523Z
---

# อุทัยธานี ยังแกร่งในบ้านเชือดนครปฐมขึ้นอันดับ 6 - ระยองส่งเชียงรายจมรองบ๊วย

[![อุทัยธานี ยังแกร่งในบ้านเชือดนครปฐมขึ้นอันดับ 6 - ระยองส่งเชียงรายจมรองบ๊วย](https://www.khaosod.co.th/wpapp/uploads/2024/11/Uthaithani.jpg "อุทัยธานี ยังแกร่งในบ้านเชือดนครปฐมขึ้นอันดับ 6 - ระยองส่งเชียงรายจมรองบ๊วย")](https://www.khaosod.co.th/wpapp/uploads/2024/11/Uthaithani.jpg)

อุทัยธานี เอฟซี ยังรักษาฟอร์มการเล่นได้อย่างยอดเยี่ยม แม้ว่าจะลุ้นเหนื่อยแต่ยังชนะนครปฐมขึ้นไปรั้งอันดับ 6 ส่วนระยองโชว์ทุบเชียงราย ส่งกว่างโซ้งจมรองบ๊วย

อุทัยธานี เอฟซี ทีมฟอร์มแรงมีคิวเปิดบ้านที่สนามกีฬากลางจังหวัดอุทัยธานี รับการมาเยือนของ “เสือป่าราชา”นครปฐม ยูไนเต็ด ศึกไทยลีก ฤดูกาล 2024-25 เมื่อ 3 พ.ย. โดยเกมนี้ ริคาร์โด ซานโตส ยิงให้เจ้าบ้านขึ้นนำก่อน 1-0 ในนาที 22 แต่ว่า ทาคุ อิโตะ ยิงให้ทีมเยือนตีเสมอ 1-1 ในนาที 35

จากนั้นอุทัยธานีเปิดเกมบุกเข้าใส่อย่างต่อเนื่อง กระทั่งนาที 72 ทิตาธร อักษรศรี โหม่งประตูชัยให้เจ้าบ้านเฉือนชนะ 2-1 เก็บเพิ่มเป็น 18 คะแนนจากการลงสนาม 12 นัดขึ้นไปรั้งอันดับ 6 ส่วนนครปฐมยังจมบ๊วย

ส่วนอีกคู่ที่สนามกีฬากลางจ.ระยอง “ม้านิลมังกร”ระยอง เอฟซี เปิดบ้านพบ “กว่างโซ้งมหาภัย”สิงห์ เชียงราย ยูไนเต็ด แมตช์นี้แม้ว่าเจ้าบ้านจะเป็นน้องใหม่แต่เริ่มเค้นฟอร์มดีต่อเนื่องในช่วงหลัง ก่อนจะเป็นฝ่ายเอาชนะไป 2-0 จากการยิงของสเตนิโอ จูเนียร์ ในนาที 61 และ เรียวมะ อิโตะ นาที 89

จากชัยชนะนัดนี้ส่งให้ระยองเก็บเพิ่มเป็น 11 คะแนนจาก 12 นัดอยู่อันดับ 13 มีแต้มมากกว่าขอนแก่น ยูไนเต็ด ทีมอันดับสุดท้ายที่จะตกชั้น 4 คะแนน ส่วนเชียงรายยังมีเพียง 7 แต้มจาก 10 นัดจมรองบ๊วย