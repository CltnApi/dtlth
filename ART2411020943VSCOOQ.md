---
layout: post
code: "ART2411020943VSCOOQ"
origin_url: "https://www.khaosod.co.th/sports/news_9487429"
image: "https://github.com/user-attachments/assets/4c80e806-8c23-45fd-8508-a4000822b26c"
title: "โฆษิต เพลย์ออฟคว้าแชมป์ โพธาลัย สิงห์ ไทยพีจีเอ เวอร์ชวล กอล์ฟ"
description: "โฆษิต คุณวงค์ นักกอล์ฟวัย 28 ปีจากกรุงเทพฯ เฉือน ศรัณย์ ศิริธร ที่หลุม 3 ของการเพล์ฟออฟหลังจบ 18 หลุม 5 อันเดอร์พาร์ 67 เท่ากัน คว้าแชมป์กอล์ฟอาชีพในสนาม"
category: "SPORTS"
language: "th"
date: 2024-11-02T09:46:44.598Z
---

# โฆษิต เพลย์ออฟคว้าแชมป์ โพธาลัย สิงห์ ไทยพีจีเอ เวอร์ชวล กอล์ฟ

[![โฆษิต เพลย์ออฟคว้าแชมป์ โพธาลัย สิงห์ ไทยพีจีเอ เวอร์ชวล กอล์ฟ](https://www.khaosod.co.th/wpapp/uploads/2024/11/S__13074637.jpg "โฆษิต เพลย์ออฟคว้าแชมป์ โพธาลัย สิงห์ ไทยพีจีเอ เวอร์ชวล กอล์ฟ")](https://www.khaosod.co.th/wpapp/uploads/2024/11/S__13074637.jpg)

**โฆษิต คุณวงค์ นักกอล์ฟวัย 28 ปีจากกรุงเทพฯ เฉือน ศรัณย์ ศิริธร ที่หลุม 3 ของการเพล์ฟออฟหลังจบ 18 หลุม 5 อันเดอร์พาร์ 67 เท่ากัน คว้าแชมป์กอล์ฟอาชีพในสนามกอล์ฟจำลอง รายการ ”โพธาลัย – สิงห์ ไทยแลนด์ พีจีเอ เวอร์ชวล กอล์ฟ ทัวร์นาเมนต์ 2024“ ชิงเงินรางวัลรวม 350,000 บาท ณ สนามไดร์ฟกอล์ฟโพธาลัย แบงค็อก เมื่อวันที่ 1 พฤศจิกายนที่ผ่านมา**

สมาคมกีฬากอล์ฟอาชีพแห่งประเทศไทย จากการสนับสนุนของโพธาลัย ร่วมกันจัดการแข่งขันกอล์ฟอาชีพในสนามกอล์ฟจำลอง รายการ “โพธาลัย – สิงห์ ไทยแลนด์ พีจีเอ เวอร์ชวล กอล์ฟ ทัวร์นาเมนต์ 2024” โดยใช้เทคโนโลยี Trackman 4 outdoor bays เซ็ตอัพเป็นสนามเซนต์แอนดรูว์ส โอลด์คอร์ส แข่งขันแบบสโตรกเพลย์ 18 หลุม ณ สนามไดร์ฟกอล์ฟโพธาลัย แบงค็อก

การแข่งขันโพธาลัย – สิงห์ ไทยแลนด์ พีจีเอ เวอร์ชวล กอล์ฟ ทัวร์นาเมนต์ ครั้งแรกต้องตัดสินด้วยการเพลย์ออฟหลัง โฆษิต คุณวงค์ นักกอล์ฟวัย 28 ปีจากกรุงเทพฯ และ ศรัณย์ ศิริธร หนุ่มวัย 29 ปีจากขอนแก่น ทำสกอร์เท่ากันที่ 5 อันเดอร์พาร์ 67 ก่อนที่ โฆษิต จะชนะไปด้วยเบอร์ดี้ที่หลุม 3 ของการเพลย์ออฟ คว้าแชมป์ไปครอง โดยมีคุณพงษ์รัตน์ เหลืองธำรงเจริญ นายกสมาคมกีฬากอล์ฟอาชีพแห่งประเทศไทย และคุณอนันต์ ทวีแสงศิริ ประธานกรรมการบริหาร สนามไดร์ฟกอล์ฟโพธาลัย แบงค็อก ร่วมมอบรางวัล

โฆษิต คุณวงค์ เผยว่า “วันนี้มันก็ทำได้ตามที่คิดทุกอย่างเลยครับ ตั้งแต่สตาร์ตยันหลุมสุดท้ายที่เพลย์ออฟ ผมเป็นคนที่แอพโพรชดีอยู่แล้ว ตั้งแต่ในทัวร์นาเมนต์ปกติแล้ว แต่พัตต์กอล์ฟไม่ค่อยลง แล้วพอวันนี้ตัดจุดอ่อนตรงพัตต์ออกไปก็ยิ่งมั่นใจเลยครับ”

นักกอล์ฟวัย 28 ปีจากกรุงเทพฯ ยังเผยถึงการเล่นในรูปแบบเวอร์ชวลกอล์ฟด้วยว่า “ก็สนุกดีครับ แข่งในสนามกอล์ฟกับเล่นเวอร์ชวลมันก็ใกล้เคียงกัน แต่พอเป็นเวอร์ชวลแล้วข้อมูลมันก็ง่ายกว่า มันมีรายละเอียดบนจอ ด้วยแทร็กแมน 4 เป็นเทคโนโลยีที่ค่อนข้างจะสมจริง มีความคล้ายกันมาก ๆ เลยครับ ไม่แตกต่างกันเยอะ มันก็มีความเป็นกอล์ฟอยู่ อารมณ์เกมมันก็เหมือนจริง ไม่ได้ง่ายขนาดนั้น”

ทางด้านนายพงษ์รัตน์ เหลืองธำรงเจริญ นายกสมาคมกีฬากอล์ฟอาชีพแห่งประเทศไทย เผยว่า “เป็นความตั้งใจของสมาคมฯ ที่อยากสร้างกิจกรรมที่เป็นสีสัน หลังจากจบการแข่งขันในฤดูกาลปกติ การร่วมงานกับแทร็กแมน และโพธาลัย ทำให้เกิดเวอร์ชวลกอล์ฟรายการแรกของสมาคม นอกจากนั้นทางสมาคมฯ เห็นว่าเทคโลโลยีเป็นสิ่งสำคัญในเรื่องการพัฒนาวงการกีฬา โดยเฉพาะกอล์ฟนั้นข้อมูลเป็นตัวที่ทำให้นักกอล์ฟสามารถปรับปรุงการเล่นได้ การนำเทคโนโลยีมาจัดการแข่งขันครั้งนี้ก็เป็นจุดเริ่มต้นที่เราจะก้าวเข้าไปสู่ยุคใหม่”

นายกสมาคมกีฬากอล์ฟอาชีพแห่งประเทศไทย ยังกล่าวอีกว่า “ที่สำคัญคือ สมาคมฯ ก็มีหน้าที่ที่จะผลักดันนักกีฬา และถ้าการผลักดันนักกีฬาสามารถเป็นประโยชน์ต่อผู้ประกอบการที่เกี่ยวกับกีฬากอล์ฟได้ รวมถึงนักกอล์ฟที่สนใจเกี่ยวกับการพัฒนากอล์ฟในเชิงข้อมูลพวกนี้ ก็จะเป็นเรื่องที่ดีที่เราจัดทีเดียวแล้วได้ประโยชน์หลายอย่าง”

สำหรับรางวัลตีไกลที่หลุม 14 เป็นของ กิตติพร ชวนะพงศ์​ ส่วนรางวัลตีใกล้ธงที่หลุม 8 ในรอบเช้าเป็นของ กิตติพร ชวนะพงศ์ เช่นกัน ขณะที่รางวัลตีใกล้ธงหลุม 8 ของรอบบ่ายเป็นของ ณัฐพร เวียงชนก

สรุปผล โพธาลัย – สิงห์ ไทยแลนด์ พีจีเอ เวอร์ชวล กอล์ฟ ทัวร์นาเมนต์ 2024 (สนามพาร์ 72)

67 โฆษิต คุณวงค์ , ศรัณย์ ศิริธร (โฆษิต ชนะที่หลุมสามของการเพลย์ออฟ)  
68 ชนินทร์ ทินตระกูล, ชนาดล ดนตรี  
69 ภานุวัฒน์ บุลสมบัติ  
70 กิตติพร ชวนะพงศ์​, ศรวิษฐ์ เกิดสินธ์ชัย, ณัฐพร เวียงชนก  
71 กัณตพงศ์ ขวัญจังหวัด, ปุณณวิชญ์ ฮิรายามา, ปรัตถกร สูยะศรี, ริชาร์ด สเปนซ์ (อังกฤษ), สัตยา ทรัพย์อัประไมย, นฤสิงห ตั้งทองทวี (สมัครเล่น), นรัส เหลืองเพชราภรณ์