---
layout: post
code: "ART2411060721X1WMZ6"
origin_url: "https://www.khaosod.co.th/breaking-news/news_9492786"
image: "https://github.com/user-attachments/assets/c171d4d1-42cd-4046-a169-a12d57af5d5a"
title: "ทปอ.เผยลงทะเบียน 'ทีแคส' พุ่งกว่า 4 แสน แห่สมัคร 'ทีแกต' 3.2 แสนคน"
description: "ทปอ.เผยลงทะเบียน 'ทีแคส' พุ่งกว่า 4 แสน แห่สมัคร 'ทีแกต' กว่า 3.2 แสนคน ทะลุเป้า หลังอว.ให้ฟรี เร่งแก้ปัญหาเด็กซิ่ว แนะแนวเด็กค้นหาตัวเองก่อนสมัครเรียน"
category: "HOT_NEWS"
language: "th"
date: 2024-11-06T07:25:59.600Z
---

# ทปอ.เผยลงทะเบียน 'ทีแคส' พุ่งกว่า 4 แสน แห่สมัคร 'ทีแกต' 3.2 แสนคน

[![ทปอ.เผยลงทะเบียน 'ทีแคส' พุ่งกว่า 4 แสน แห่สมัคร 'ทีแกต' 3.2 แสนคน](https://www.khaosod.co.th/wpapp/uploads/2024/11/tcas.jpg "ทปอ.เผยลงทะเบียน 'ทีแคส' พุ่งกว่า 4 แสน แห่สมัคร 'ทีแกต' 3.2 แสนคน")](https://www.khaosod.co.th/wpapp/uploads/2024/11/tcas.jpg)

**ทปอ.เผยลงทะเบียน ‘ทีแคส’ พุ่งกว่า 4 แสน แห่สมัคร ‘ทีแกต’ กว่า 3.2 แสนคน ทะลุเป้า หลังอว.ให้ฟรี เร่งแก้ปัญหาเด็กซิ่ว แนะแนวเด็กค้นหาตัวเองก่อนสมัครเรียน**

เมื่อวันที่ 6 พ.ย.67 นายชาลี เจริญลาภนพรัตน์ ผู้ช่วยอธิการบดีฝ่ายรับเข้าศึกษา มหาวิทยาลัยธรรมศาสตร์ (มธ.) และผู้จัดการระบบการคัดเลือกกลางบุคคลเข้าศึกษาในสถาบันอุดมศึกษา ปีการศึกษา 2568 หรือทีแคส 2568 ของที่ประชุมอธิการบดีแห่งประเทศไทย (ทปอ.) เปิดเผยว่า ตามที่ที่ประชุมทปอ.เปิดให้ลงทะเบียนเข้าระบบทีแคส ปีการศึกษา 2568 ผ่านเว็บไซต์ [https://student.mytcas.com](https://student.mytcas.com) ตั้งแต่วันที่ 28 ตุลาคม – 5 พฤศจิกายน 2567 นั้น ภาพรวมเป็นไปด้วยความเรียบร้อย มีผู้มาลงทะเบียนในระบบกว่า 412,190 คน

[![](https://www.khaosod.co.th/wpapp/uploads/2024/11/20180707_3_im01_clipping.jpg)](https://www.khaosod.co.th/wpapp/uploads/2024/11/20180707_3_im01_clipping.jpg)

ในจำนวนนี้เป็นเด็กซิ่ว 96,486 คน ส่วนการรับสมัครสอบความถนั่ดทั่วไป หรือ TGAT และความถนัดทางวิชาชีพ/วิชาการ หรือ TPAT2-5 วันที่ 29 ตุลาคม -5พฤศจิกายน 2567 นั้น มีผู้สมัครสอบและชำระค่าสมัคร จำนวน 323,139 คน ในจำนวนนี้ เป็นเด็กซิ่ว 63,052 คน

“สำหรับ TGAT เป็นวิชาที่มีผู้สมัครสอบมากที่สุด กว่า 323,139 คน เพิ่มขึ้นจากปีที่ผ่านมากว่า 34,000 คน เพราะเป็นปีแรกที่กระทรวงการอุดมศึกษา วิทยาศาสตร์ วิจัยและนวัตกรรม(อว.) เข้ามาสนับสนุนเรื่องค่าสมัคร โดยมีผู้ขอรับการสนับสนุนค่าสมัครรวม 313,057 เป็นเงินกว่า 43 ล้านบาท ไม่รับการสนับสนุนกว่า 6,000 คน

ผลที่ตามมาคือ สนามสอบที่เตรียมไว้อาจจะไม่เพียงพอ และต้องจัดหาสถานที่เพิ่ม เพราะเตรียมไว้สำหรับ 300,000 แสนที่นั่ง เฉพาะสนามสอบในกรุงเทพฯ ยังขาดอีกกว่า 10,000 ที่นั่ง

ดังนั้นหลายคนต้องทำใจว่า อาจไม่ได้สอบในสนามสอบที่เลือก ส่วนปัญหาเด็กซิ่วนั้น ส่วนหนึ่งอาจแค่มาลองสนามสอบ แต่ที่อยากสมัครเรียนใหม่ เป็นเรื่องที่ต้องเร่งแก้ไข โดยใช้กระบวนการแนะแนว เพื่อให้เด็กได้ค้นหาตัวเองก่อนสมัครเข้าเรียน เพื่อไม่ให้เกิดการสิ้นเปลื่องงบประมาณในการจัดสอบ

นอกจากนี้ อว. ยังจะสนับสนุนค่าใช้จ่ายในการสมัครคัดเลือกในระบบ TCAS รอบ 3 หรือรอบแอดมิชชั่น ฟรี 7 อันดับ โดยลดลงจากปีที่แล้วที่ให้ 10 อันดับ เนื่องจาก TCAS 67 ในปีที่ผ่านมามีนักเรียนที่ได้การสนับสนุนกว่า 130,000 คน” นายชาลี กล่าว

ผู้สื่อข่าวรายงานว่า สำหรับปฏิทินทีแคส ปี2568 ยังคงรับ 4 รอบ ได้แก่ รอบ 1 แฟ้มสะสมผลงาน วันรับสมัครตามที่มหาวิทยาลัยกำหนด ประกาศผลในระบบ 5 กุมภาพันธ์ 2568 ยืนยันสิทธิในระบบ 5-6 กุมภาพันธ์ 2568 สละสิทธิในระบบ 7 กุมภาพันธ์ 2568, รอบ 2 โควต้า วันรับสมัครตามที่มหาวิทยาลัยกำหนด ประกาศผลในระบบ 2 พฤษภาคม 2568 ยืนยันสิทธิในระบบ 2-3 พฤษภาคม 2568 สละสิทธิในระบบ 4 พฤษภาคม 2568 รอบ 3 แอดมิสชั่น นักเรียนยังคงเลือกได้สูงสุด 10 อันดับเท่าเดิม

รับสมัครในระบบ mytcas.com 6-12 พฤษภาคม 2568 ประกาศผลครั้งที่ 1 วันที่ 20 พฤษภาคม 2568 ประกาศผลครั้งที่ 2 วันที่ 25 พฤษภาคม 2568 ยืนยันสิทธิในระบบ วันที่ 20-21 พฤษภาคม 2568 สละสิทธิในระบบ 26 พฤษภาคม 2568 และรอบ 4 รับตรงอิสระ รับสมัครเป็นไปตามมหาวิทยาลัยกำหนดวันที่ 27 พฤษภาคม – 14 มิถุนายน 2568 ประกาศผลในระบบ ครั้งแรกวันที่ 6 มิถุนายน 2568 ประกาศผลครั้งที่ 2 วันที่ 17 มิถุนายน 2568

สำหรับการสอบวัดความรู้เชิงวิชาการ หรือ A-Level และการสอบTGAT/ TPAT ดังนี้ รับสมัครสอบ TGAT1 และวิชาเฉพาะของ กลุ่มสถาบันแพทย์ศาสตร์แห่งประเทศไทย ( กสพท) วันที่ 1-20 กันยายน 2567 รับสมัครสอบ TGAT/TPAT2-5 วันที่ 29 ตุลาคม -5พฤศจิกายน 2567

พิมพ์บัตรที่นั่งสอบ TGAT/TPAT2-5 วันที่ 25 พฤศจิกายน-9ธันวาคม สอบ TGAT/TPAT2-5 วันที่ 7-9 ธันวาคม 2567 สอบ TGAT1 และวิชาเฉพาะของกสพท วันที่ 14 ธันวาคม 2567 สอบด้วยกระดาษจัดสอบโดยกสพท ประกาศผลสอบ TGAT/TPAT2-5 วันที่ 17 ธันวาคม 2567

การสอบ A-Level ดังนี้ รับสมัครวันที่ 28 มกราคม -6 กุมภาพันธ์ 2568 พิมพ์บัตรที่นั่งสอบ วันที่ 20 กุมภาพันธ์-10 มีนาคม 2568 สอบวันที่ 8-10 มีนาคม 2568 ประกาศเฉลยคำตอบ วันที่ 20 มีนาคม 2568 เปิดระบบรับข้อโต้แย้งเฉลยคำตอบ วันที่ 21-28 มีนาคม 2568 ประกาศผลสอบ วันที่ 17 เมษายน 2568 และขอทบทวนผลคะแนนสอบ วันที่ 18-25 เมษายน 2568