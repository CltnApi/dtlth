---
layout: post
code: "ART2411150959PLBUHB"
origin_url: "https://www.khaosod.co.th/breaking-news/news_9507138"
image: "https://github.com/user-attachments/assets/fc9b51c3-3dc8-4ed3-848d-35785f830c9a"
title: "จิราพร ไม่ทน ส่งทนายความ แจ้งความเอาผิด กฤษอนงค์ ปมอ้างชื่อเรียกรับเงิน"
description: "รัฐมนตรี จิราพร ไม่ทน ส่งทนายความ แจ้งความเอาผิด กฤษอนงค์ ปมอ้างชื่อเรียกรับเงินจาก กลุ่มดิไอคอน ลั่นพร้อมเข้าให้ข้อมูลกับตำรวจ"
category: "HOT_NEWS"
language: "th"
date: 2024-11-15T14:02:13.588Z
---

# จิราพร ไม่ทน ส่งทนายความ แจ้งความเอาผิด กฤษอนงค์ ปมอ้างชื่อเรียกรับเงิน

[![จิราพร ไม่ทน ส่งทนายความ แจ้งความเอาผิด กฤษอนงค์ ปมอ้างชื่อเรียกรับเงิน](https://www.khaosod.co.th/wpapp/uploads/2024/11/minister-nam.jpg "จิราพร ไม่ทน ส่งทนายความ แจ้งความเอาผิด กฤษอนงค์ ปมอ้างชื่อเรียกรับเงิน")](https://www.khaosod.co.th/wpapp/uploads/2024/11/minister-nam.jpg)

_**รัฐมนตรี จิราพร ไม่ทน ส่งทนายความ แจ้งความเอาผิด กฤษอนงค์ ปมอ้างชื่อเรียกรับเงินจาก กลุ่มดิไอคอน ลั่นพร้อมเข้าให้ข้อมูลกับตำรวจ**_

วันที่ 15 พฤศจิกายน ที่กองบังคับการปราบปราม (บก.ป.) นายปวริศ ผุดผ่อง ทนายความของนางสาวจิราพร สินธุไพร รัฐมนตรีประจำสำนักนายกรัฐมนตรี ที่ทำหน้าที่กำกับดูแลสำนักงานคณะกรรมการคุ้มครองผู้บริโภค หรือ สคบ. นำคลิปเสียงมาเป็นหลักฐาน เพื่อร้องทุกข์กล่าวโทษให้ดำเนินคดีกับน.ส.กฤษอนงค์ ที่แอบอ้างชื่อไปเรียกรับเงินจาก กลุ่มผู้บริหารบริษัทดิไอคอนกรุ๊ปจำกัด ในข้อหาเรียกรับผลประโยชน์ และหมิ่นประมาท

นายปวริศ เปิดเผยว่า ได้รับมอบอำนาจจาก นางสาวจิราพร มาแจ้งความ เพราะเนื้อหาในคลิป ทำให้ผู้ฟังเข้าใจได้ว่านักร้องเรียนหญิงได้รับมอบหมายจากนางสาวจิราพร ให้คุมดูแล หรือมีอำนาจจัดการใน สคบ. ซึ่งไม่เป็นความจริงแต่อย่างใด และหลังจากเปิดคลิปเสียงให้ทนาย “บอสพอล” ได้ฟัง ทางทนายก็บอกว่า “เข้าใจแล้วว่าทำไมบอสพอลหรือบอสอื่นๆ ถึงยอมจ่ายเงิน”

[![](https://www.khaosod.co.th/wpapp/uploads/2024/11/minister-nam03-696x392.jpg)](https://www.khaosod.co.th/wpapp/uploads/2024/11/minister-nam03.jpg)

ซึ่งแสดงให้เห็นว่าการพูดในคลิปเป็นปัจจัยหนึ่งที่ทำให้บอสพอลหรือคนอื่น ๆ หลงเชื่อว่านักร้องเรียนคนดังกล่าวเป็นคณะทำงานของรัฐมนตรี และมีการจ่ายเงินจนเกิดความเสียหายขึ้นจริง ซึ่งไม่เพียงแต่เสียหายแค่ตัวรัฐมนตรี แต่เสียหายไปถึงการบริหารราชการแผ่นดิน และอาจทำให้ประชาชนไม่เชื่อมั่นในการบริหารงานของรัฐมนตรีและหน่วยงานราชการ จึงขอให้ดำเนินคดีข้อหาเรียกรับผลประโยชน์ เพราะเป็นความผิดต่อแผ่นดิน

ส่วนที่มีการกล่าวพาดพิงรัฐมนตรี ทำให้ผู้ฟังหลงเชื่อเข้าใจว่ารัฐมนตรีจิราพรรู้จักนักร้องเรียนและรู้เห็นกันในการเรียกรับเงิน ทำให้รัฐมนตรีจิราพรเสื่อมเสียชื่อเสียง ทั้งที่ไม่เคยรู้จักกับนักร้องเรียนคนดังกล่าว และไม่เคยรู้จักกับกลุ่มบอส ดิไอคอน กรุ๊ป คนใด นอกจากนี้ผ่านมารัฐมนตรีจิราพรปฏิบัติงานด้วยความซื่อสัตย์และตั้งใจทำงานมาโดยตลอด ข่าวที่เกิดขึ้นอาจทำให้สังคมมองว่าเป็นคนไม่ดีหรือไม่

ทั้งนี้รัฐมนตรี จิราพร ยังฝากให้ตนเองแจ้งพนักงานสอบสวนว่า ท่านรัฐมนตรีพร้อม หากตำรวจต้องการข้อมูล หรือต้องการคำให้การ ก็พร้อมจะเข้าพบตำรวจและให้ความร่วมมืออย่างเต็มที่