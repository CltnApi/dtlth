---
layout: post
code: "ART24111307327MU8RA"
origin_url: "https://www.khaosod.co.th/sports/news_9503527"
image: "https://github.com/user-attachments/assets/97352242-d184-4990-b7ff-6832c19157c7"
title: "ลือ กลุ่ม ประวิตร กดดัน บุญชัย ลาออกนายกว่ายน้ำ-บีบ กกท.ปัดตกผลเลือกตั้ง"
description: "จากการเลือกตั้ง นายกสมาคมกีฬาทางน้ำแห่งประเทศไทย ซึ่ง พล.ท.บุญชัย เกษตรตระการ รองจเรกองอำนวยการรักษาความมั่นคงภายในราชอาณาจักร เอาชนะ พล.อ.ประวิตร"
category: "SPORTS"
language: "th"
date: 2024-11-13T07:37:17.871Z
---

# ลือ กลุ่ม ประวิตร กดดัน บุญชัย ลาออกนายกว่ายน้ำ-บีบ กกท.ปัดตกผลเลือกตั้ง

[![ลือ กลุ่ม ประวิตร กดดัน บุญชัย ลาออกนายกว่ายน้ำ-บีบ กกท.ปัดตกผลเลือกตั้ง](https://www.khaosod.co.th/wpapp/uploads/2024/11/Aqua2.jpg "ลือ กลุ่ม ประวิตร กดดัน บุญชัย ลาออกนายกว่ายน้ำ-บีบ กกท.ปัดตกผลเลือกตั้ง")](https://www.khaosod.co.th/wpapp/uploads/2024/11/Aqua2.jpg)

จากการเลือกตั้ง นายกสมาคมกีฬาทางน้ำแห่งประเทศไทย ซึ่ง พล.ท.บุญชัย เกษตรตระการ รองจเรกองอำนวยการรักษาความมั่นคงภายในราชอาณาจักร เอาชนะ พล.อ.ประวิตร วงษ์สุวรรณ ด้วยคะแนน 231- 22 เสียง ซึ่งผลดังกล่าวทำให้ “บิ๊กป้อม” ตกที่นั่งลำบากในการลุ้นนั่งตำแหน่งประธานคณะกรรมการโอลิมปิคแห่งประเทศไทยฯ เป็นสมัยที่ 3 ซึ่งจะมีการประชุมใหญ่ ในเดือนมีนาคม 2568 เนื่องจากไม่มีตำแหน่งนายกสมาคมกีฬา “แห่งประเทศไทย” รับรองสถานะ แต่ยังมีช่องทางในการให้สมาคมกีฬาใดกีฬาหนึ่งส่งชื่อ “บิ๊กป้อม” เป็นผู้แทนสมาคมมาทำหน้าที่คณะกรรมการบริหารโอลิมปิคไทยแล้วต่อยอดไปสู่เก้าอี้ประธานโอลิมปิคไทยสมัยที่ 3

[![](https://www.khaosod.co.th/wpapp/uploads/2024/11/w644-1.jpg)](https://www.khaosod.co.th/wpapp/uploads/2024/11/w644-1.jpg)

อย่างไรก็ตามมีความพยายามที่จะเรียกประชุมคณะกรรมการโอลิมปิคแห่งประเทศไทยด่วน เพื่อจัดสรรตำแหน่งในส่วนของ “ผู้ทรงคุณวุฒิ” ให้พลเอกประวิตร ได้อยู่ในบอร์ดโอลิมปิคให้ได้ แต่ก็ต้องยกเลิกการประชุมไปหลังเป็นข่าวออกไปตามสื่อ ทั้งๆ ที่ประธานคณะกรรมการ โอลิมปิคแห่งประเทศไทยฯ ควรจะมีตำแหน่งในฐานะ นายกสมาคมกีฬา เช่นเดียวกับ ประธานคณะกรรมการโอลิมปิคก่อนหน้านี้ที่ล้วนมีตำแหน่ง ในสมาคมกีฬาต่างๆชัดเจน

ล่าสุดมีรายงานข่าว สมาคมกีฬาทางน้ำระบุว่า มีความพยายามที่จะกดดันให้ พล.ท.บุญชัย ว่าที่นายกสมาคมฯ ลาออกจากตำแหน่ง นอกจากนี้ ยังมีความพยายามกดดัน การกีฬาแห่งประเทศไทย (กกท.) ไม่ให้รับการรับรองการเลือกตั้งดังกล่าว เพื่อให้มีการเลือกตั้งนายกสมาคมใหม่อีกครั้ง หวังเปิดทางให้ พล.อ.ประวิตร กลับมาเป็น นายกสมาคมฯ ให้ได้สิทธิ์ กลับมาเป็นประธานคณะกรรมการโอลิมปิคฯ อีกคำรบ ซึ่งสร้างความไม่พอใจให้กับสโมสรสมาชิกของสมาคมกีฬาทางน้ำเป็นอย่างมาก เนื่องจากการเลือกตั้งดังกล่าว ทำถูกต้องตามระเบียบข้อบังคับทุกประการ และหลายสโมสรต้องการให้เกิดความเปลี่ยนแปลงในวงการ หนำซ้ำ คะแนนเสียงในการเลือกตั้งห่างกันจนไม่มีข้อกังขาเรื่องการนับคะแนน อีกทั้ง มีผู้แทนกกท. เป็นสักขีพยาน

ผู้สื่อข่าวติดต่อสอบถามไปยัง พล.อ.เจริญ นพสุวรรณ รักษาการเลขาธิการสมาคมกีฬาทางน้ำแห่งประเทศไทย ซึ่งเป็นหนึ่งในผู้บริหารสมาคมฯ ยุคของพล.อ.ประวิตร ได้รับการยืนยันว่า กระแสข่าวทั้ง 2 ประเด็นนั้นไม่เป็นความจริงแต่อย่างใด หลังจากการเลือกตั้งตอนนี้เป็นหน้าที่ของคณะกรรมการบริหารชุดใหม่ในการจดทะเบียน ซึ่งมีเวลา 30 วันในการดำเนินการ

สำหรับพลเอกประวิตร ดำรงตำแหน่งประธานคณะกรรมการโอลิมปิคแห่งประเทศไทยมาแล้ว 2 สมัยรวมระยะเวลา 8 ปี