---
layout: post
code: "ART2411131137JTWM07"
origin_url: "https://www.khaosod.co.th/sports/news_9504266"
image: "https://github.com/user-attachments/assets/a37921fe-3afa-4bf8-b71e-9dfcf808541a"
title: "ส.มวยสากล เข้า เวิลด์ บ๊อกซิ่ง ตามนโยบายไอโอซี-รับจัด ศึกเอเชีย แทนจอร์แดน"
description: "พล.ต.ท.ชัยวัฒน์ โชติมา เลขาธิการสมาคมกีฬามวยสากลแห่งประเทศไทย ยืนยันสมาคมฯเข้าเป็นสมาชิกองค์กรมวยโลก (เวิล์ด บ๊อกซิ่ง)เรียบร้อย ตามนโยบายโอลิมปิคสากล (ไอ"
category: "SPORTS"
language: "th"
date: 2024-11-13T11:45:48.012Z
---

# ส.มวยสากล เข้า เวิลด์ บ๊อกซิ่ง ตามนโยบายไอโอซี-รับจัด ศึกเอเชีย แทนจอร์แดน

[![ส.มวยสากล เข้า เวิลด์ บ๊อกซิ่ง ตามนโยบายไอโอซี-รับจัด ศึกเอเชีย แทนจอร์แดน](https://www.khaosod.co.th/wpapp/uploads/2024/11/S__8790021.jpg "ส.มวยสากล เข้า เวิลด์ บ๊อกซิ่ง ตามนโยบายไอโอซี-รับจัด ศึกเอเชีย แทนจอร์แดน")](https://www.khaosod.co.th/wpapp/uploads/2024/11/S__8790021.jpg)

**พล.ต.ท.ชัยวัฒน์ โชติมา เลขาธิการสมาคมกีฬามวยสากลแห่งประเทศไทย ยืนยันสมาคมฯเข้าเป็นสมาชิกองค์กรมวยโลก (เวิล์ด บ๊อกซิ่ง) เรียบร้อย ตามนโยบายโอลิมปิคสากล (ไอโอซี) พร้อมรับหน้าเสื่อเป็นเจ้าภาพมวยสากลแชมป์เอเชียปี 2567 แทนประเทศจอร์แดน ที่มีปัญหาในความไม่สงบในภูมิภาค โดยใช้มหาวิทยาลัยแม่โจ้ จ.เชียงใหม่เป็นสังเวียนแข่ง ในวันที่ 30 พ.ย.-12ธ.ค.นี้**

พล.ต.ท.ชัยวัฒน์ โชติมา เลขาธิการสมาคมกีฬามวยสากลแห่งประเทศไทย เป็นประธานการประชุมคณะกรรมการสมาคมกีฬามวยสากลแห่งประเทศไทย ครั้งที่ 2/2567 พร้อมด้วย พล.อ.อ.ระพีพัฒน์ หลาบเลิศบุญ ประธานฝ่ายพัฒนาเทคนิค พล.ท.อุชุกร สาครนาวิน อุปนายกสมาคมฯและ นายวินัย รอดจ่าย อุปนายก โดยมี การสรุปรายรับรายจ่ายประจำปี และรายงานผลการแข่งขันทั้งในและต่างประเทศ รวมถึงแผนการดำเนินงานปี 2568 ตั้งเป้าหมาย 9 เหรียญทอง จากีฬาซีเกมส์ 2025 และมีแผนการฝึกซ้อมทั้งในและต่างประเทศของนักกีฬาและส่งนนักกีฬาเข้าร่วมการแข่งขันทั้งในและต่างประเทศ โดยใช้เวลาในการประชุมราว 2 ชั่วโมงเศษ

ภายหลังการประชุม พล.ต.ท.ชัยวัฒน์ โชติมา เลขาธิการสมาคมกีฬามวยสากลแห่งประเทศไทย เผยว่า องค์กรมวยโลก (world boxing) ได้มีการประชุมเมื่อสัปดาห์ที่ผ่านมาที่รัฐโคโลราโด้ ประเทศสหรัฐ มี 50 ประเทศ เข้าร่วมประชุม ซึ่งประเทศไทยได้ตัดสินใจเข้าเป็นสมาชิกเรียบร้อยตามนโยบายของคณะกรรมการโอลิมปิกสากล(ไอโอซี)

ส่วนในวันที่23พ.ย.นี้ นายพิชัย ชุณหวชิร รมว.คลังและนายกสมาคมกีฬามวยสากลแห่งประเทศไทยจะนั่งเป็นประธาน การประชุมสมาพันธ์มวยสากลแห่งทวีปเอเชีย (เอเอสบีซี) โดยประเทศไทยจะเป็นเจ้าภาพ และวาระการประชุมที่สำคัญคือจะลงมติว่าเอเอสบีซี จะขึ้นอยู่กับองค์กรใดระหว่างไอบีเอ (IBA) หรือเวิล์ด บ๊อกซิ่ง

นอกจากนี้พ่อบ้านสมาคมกีฬามวยสากลแห่งประเทศไทยเผยต่ออีกว่า ไทยได้รับหน้าเสื่อเป็นเจ้าภาพจัดการแข่งขันมวยสากลชิงชนะเลิศแห่งทวีปเอเชียปี 2567 ระหว่างวันที่ 30 พ.ย.-12 ธ.ค.นี้ ที่ศูนย์กีฬาเฉลิมพระเกียรติ มหาวิทยาลัยแม่โจ้ จ.เชียงใหม่ โดยไทยได้รับเกียรติจัดแทนจอร์แเดน เนื่องจากสถานการณ์ในภูมิภาคไม่สู้ดี แม้จะมีระยะเวลาจัดการแข่งขันไม่นาน แต่สมาคมฯมั่นใจว่ามีความพร้อมทั้งด้านการจัดการแข่งขัน และเรื่องที่พัก ไม่น่าจะมีปัญหาอะไร คิดว่าไทยจะเป็นเจ้าภาพที่ดี ได้

ส่วนกรณีที่มีข่าวว่า อิมาน เคลิฟ นักชกแอลจีเรีย เจ้าของเหรียญทอง มวยสากล รุ่น 66 กก.หญิง โอลิมปิกเกมส์ 2024 ถูกเปิดเผยว่า ได้เข้ารับการตรวจเพศและมีผลยืนยันว่าเป็น “ผู้ชาย”  
หลังจากมีการเปิดเผย ทำให้คณะกรรมการโอลิมปิคสากล (ไอโอซี) โดนวิจารณ์อย่างหนัก ว่าปล่อยให้ผู้ชายไปต่อยกับผู้หญิง นอกจากนั้นยังมีการเรียกร้องให้ยึดเหรียญทองจากเคลิฟ เรื่องนี้ สมาคมกีฬามวยสากลแห่งประเทศไทยต้องรอฟังคำตอบจากคณะกรรมการโอลิมปิคสากลว่าจะตัดสินอย่างไร ซึ่งตอนนี้ยังไม่ได้รับรายงาน