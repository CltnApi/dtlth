---
layout: post
code: "ART241116054831DU3B"
origin_url: "https://www.khaosod.co.th/sports/news_9508123"
image: "https://github.com/user-attachments/assets/5afe597e-7d94-4e32-99a4-71e01f9be0c5"
title: "ชกครบ 8 ยก - เจก พอล ชนะคะแนน ไมก์ ไทสัน"
description: "การชกไฟต์พิเศษ ระหว่าง เจก พอล ยูทูบเบอร์จอมเห้า กับ “มฤตยูดำ” ไมก์ ไทสัน อดีตแชมป์โลก เอทีแอนด์ทีสเตเดียม เมืองอาร์ลิงตัน รัฐเท็กซัส สหรัฐอเมริกา"
category: "SPORTS"
language: "th"
date: 2024-11-16T07:16:37.147Z
---

# ชกครบ 8 ยก - เจก พอล ชนะคะแนน ไมก์ ไทสัน

[![ชกครบ 8 ยก - เจก พอล ชนะคะแนน ไมก์ ไทสัน](https://www.khaosod.co.th/wpapp/uploads/2024/11/tyson.jpg "ชกครบ 8 ยก - เจก พอล ชนะคะแนน ไมก์ ไทสัน")](https://www.khaosod.co.th/wpapp/uploads/2024/11/tyson.jpg)

การชกไฟต์พิเศษ ระหว่าง เจก พอล ยูทูบเบอร์จอมเห้า กับ “มฤตยูดำ” ไมก์ ไทสัน อดีตแชมป์โลก เอทีแอนด์ทีสเตเดียม เมืองอาร์ลิงตัน รัฐเท็กซัส สหรัฐอเมริกา เมื่อช่วงสายวันที่ 16 พ.ย. ตามเวลาประเทศไทย

ไฟต์พิเศษนี้เป็นการดวลกำปั้นกันระหว่าง เจก พอล 27 ปี เจ้าของสถิติชกชนะ 10 แพ้ 1 จะขึ้นชกกับ อดีตแชมป์โลกรุ่นเฮฟวี่เวต อย่าง ไมก์ ไทสัน วัย 58 ปี ซึ่งไม่ได้ชกอาชีพมาตั้งแต่ปี 2005 ซึ่งเป็นการชกแบบ 8 ยก, ยกละ 2 นาที ด้วยนวม14 ออนซ์

เริ่มยกแรกไทสันที่แม้ว่าจะอายุเยอะกว่าแต่เลือกจะเดินหน้าเข้าใส่และปล่อยหมัดเข้าเป้า ขณะที่ฝั่งพอลก็มีจังหวะสวนเช่นกัน ขณะที่ยกที่สองทั้งสองคนเน้นดูเชิงกันมากกว่าและยังไม่ได้ออกอาวุธกันมากนัก

ในยกที่ 3 ไทสันเริ่มออกอาการเหนื่อย และเป็นพอลที่เริ่มเดินหน้าออกอาวุธได้มากขึ้นทำให้สถานการณ์ดูจะได้เปรียบกว่า

หลังจากนั้นเป็นพอลที่ปล่อยอาวุธได้เข้าเป้ากว่าในหลายยก จนกระทั่งจบยกสุดท้ายสกอร์คะแนนอย่างไม่เป็นทางการเจกพอลได้ 78 ส่วนไทสันได้ 74

และสุดท้ายผลการตัดสินอย่างเป็นทางการก็ออกมาแบบไม่พลิกโผเป็นเจก พอลที่เป็นฝ่ายเอาชนะคะแนนไทสันไปได้แบบเอกฉันท์



