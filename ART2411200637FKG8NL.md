---
layout: post
code: "ART2411200637FKG8NL"
origin_url: "https://www.khaosod.co.th/sports/news_9513592"
image: "https://github.com/user-attachments/assets/2e3516ce-4fb3-44ff-80f9-eb08c319d09e"
title: "มูลนิธิกีฬากอล์ฟไทย จัดแข่งเทิดพระเกียรติ120 ปี สมเด็จพระนางเจ้ารำไพพรรณี"
description: "มูลนิธิกีฬากอล์ฟไทย (Thailand Golf Foudation) เตรียมจัดแข่งขันกอล์ฟเทิดพระเกียรติ ฉลองครบรอบ 120 ปี วันพระราชสมภพ สมเด็จพระนางเจ้ารำไพพรรณี"
category: "SPORTS"
language: "th"
date: 2024-11-20T06:46:27.335Z
---

# มูลนิธิกีฬากอล์ฟไทย จัดแข่งเทิดพระเกียรติ120 ปี สมเด็จพระนางเจ้ารำไพพรรณี

[![มูลนิธิกีฬากอล์ฟไทย จัดแข่งเทิดพระเกียรติ120 ปี สมเด็จพระนางเจ้ารำไพพรรณี](https://www.khaosod.co.th/wpapp/uploads/2024/11/DSC07179-1.jpg "มูลนิธิกีฬากอล์ฟไทย จัดแข่งเทิดพระเกียรติ120 ปี สมเด็จพระนางเจ้ารำไพพรรณี")](https://www.khaosod.co.th/wpapp/uploads/2024/11/DSC07179-1.jpg)

**มูลนิธิกีฬากอล์ฟไทย (Thailand Golf Foudation) เตรียมจัดแข่งขันกอล์ฟเทิดพระเกียรติ ฉลองครบรอบ 120 ปี วันพระราชสมภพ สมเด็จพระนางเจ้ารำไพพรรณี พระบรมราชินี ในรัชกาลที่ 7 พร้อมกันทั้ง 89 สนามสมาชิกสมาคมฯ ทั่วประเทศ วันที่ 20 ธ.ค.67 นี้**

มูลนิธิกีฬากอล์ฟไทย (Thailand Golf Foudation) นำโดย นายสุทิน ดรุณโยธิน ประธานมูลนิธิฯ แถลงข่าวกิจกรรมต่างๆ ของมูลนิธิที่ผ่านมา ซึ่งร่วมมือกับหลายหน่วยงาน และร่วมมือกับสมาคมสนามกอล์ฟไทย เตรียมจัดแข่งขันกอล์ฟเทิดพระเกียรติ ฉลองครบรอบ 120 ปี วันพระราชสมภพ สมเด็จพระนางเจ้ารำไพพรรณี พระบรมราชินี ในรัชกาลที่ 7 พร้อมกันทั้ง 89 สนามสมาชิกสมาคมฯ ทั่วประเทศ ในวันที่ 20 ธ.ค.67 รวมถึงการจัดนิทรรศกาลฉลองครบรอบ 100 ปี กีฬากอล์ฟไทย กระจายไปทั่วทุกสนาม งานแถลงข่าวดังกล่าวจัดขึ้นที่สโมสรราชพฤกษ์ นอร์ธปาร์ค ถนนวิภาวดีรังสิต เมื่อวัน 20 พ.ย.67 ที่ผ่านมา

งานนี้ได้รับเกียรติจาก นายสุทิน ดรุณโยธิน ประธานมูลนิธิฯ และนายกสมาคมกีฬากอล์ฟอาชีพอาวุโสไทย เป็นประธานแถลงข่าว พร้อมด้วย นายเมธี สุทัศน์ ณ อยุธยา กรรมการมูลนิธิ, นางเรวดี ต. สุวรรณ กรรมการและเลขาธิการมูลนิธิ, นายสุชาติ สุวรรณศรี นายกสมาคมสนามกอล์ฟไทย และรองประธานกรรมการมูลนิธิฯ, นายกฤษดา ตัณฑ์วิไล กรรมการมูลนิธิ และนางจิตกานต์ ล่ำซํา นายกสมาคมกีฬากอล์ฟสตรี และกรรมการและเหรัญญิกมูลนิธิ ร่วมงาน

นายสุทิน ดรุณโยธิน กล่าวถึงวัตถุประสงค์ของการจัดตั้ง และเป้าหมายของมูลนิธิ รวมถึงกิจกรรมในด้านต่างๆ ว่า เป็นเรื่องที่น่ายินดีกับการร่วมมือกันของทั้ง 6 สมาคม ซึ่งประกอบด้วย สมาคมกีฬากอล์ฟอาชีพแห่งประเทศไทย, สมาคมกีฬากอล์ฟแห่งประเทศไทย, สมาคมกีฬากอล์ฟสตรี, สมาคมกีฬากอล์ฟอาชีพสตรี, สมาคมกีฬากอล์ฟอาชีพอาวุโสไทย และสมาคมสนามกอล์ฟไทย โดยเป้าหมายหลักของ มูลนิธิฯ ตั้งขึ้นเพื่อส่งเสริมพัฒนา และร่วมมือกับองค์กรอื่นๆ รวมถึงการเผยแพร่ความรู้เกี่ยวกับกีฬากอล์ฟ อีกทั้งปีนี้ฉลองครบรอบ 100 ปี กีฬากอล์ฟไทย จึงมีการจัดนิทรรศการ วิวัฒนาการกีฬากอล์ฟในประเทศไทย และร่วมจัดกิจกรรมแข่งขันกอล์ฟเทิดพระเกียรติสมเด็จพระนางเจ้ารำไพพรรณี พระบรมราชินีในรัชกาลที่ 7

ครั้งนี้ทางทีมผู้บริหารมูลนิธิฯ ยังกล่าวถึงการดำเนินงานต่างๆ ที่ผ่านมา ซึ่งประสบความสำเร็จด้วยดี ทั้งด้านการศึกษาที่ได้ร่วมมือกับทาง มหาวิทยาลัยรังสิต ในการจัดทำหลักสูตรกีฬากอล์ฟให้กับทางมหาวิทยาลัย เพื่อพัฒนาให้มีมาตรฐานมากขึ้น รวมถึงการจัดแข่งขันกอล์ฟระดมทุนของมูลนิธิ ครั้งที่ 1 เมื่อปี 2566 ที่สนามสยามคันทรีคลับ แบงคอก และจัดนิทรรศการต่างๆ อีกทั้งการจัดนิทรรศการประวัติศาสตร์กีฬากอล์ฟในประเทศไทยที่ครบรอบ 100 ปีในปีนี้ ซึ่งได้มีการประชาสัมพันธ์ไปยังสนามต่างๆ และได้รับเสียงตอบรับเป็นอย่างดี

นายสุชาติ สุวรรณศรี นายกสมาคมสนามกอล์ฟไทย และรองประธานกรรมการมูลนิธิฯ กล่าวว่า เรายังได้ร่วมกับสนามกอล์ฟที่เป็นสมาชิกของสมาคมฯ ทั้ง 89 สนาม จัดกิจกรรมแข่งขันกอล์ฟเทิดพระเกียรติฉลองครบรอบ 120 ปี วันพระราชสมภพ สมเด็จพระนางเจ้ารำไพพรรณี พระบรมราชินีในรัชกาลที่ 7 ในวันที่ 20 ธันวาคม 2567 โดย นางจิตกานต์ ล่ำซํา นายกสมาคมฯ และกรรมการและเหรัญญิกมูลนิธิ ได้กล่าวถึงการจัดแข่งขันกอล์ฟเทิดพระเกียรติ ที่สนามกอล์ฟนวธานี ในวันเดียวกันนี้ เป็นการแข่งขันประเภททีม 4 คน ไม่จำกัดเพศ ชิงถ้วยรางวัลจาก อาร์แอนด์เอ (องค์กรดูแลกำกับกีฬากอล์ฟระหว่างประเทศ) มอบรายได้ครั้งนี้ให้กับ มูลนิธิ พระบรมราชานุสรณ์ พระบาทสมเด็จพระปกเกล้าเจ้าอยู่หัว และ สมเด็จพระนางเจ้ารำไพพรรณี และส่วนหนึ่งมอบให้กับมูลนิธิกีฬากอล์ฟ เพื่อนำไปใช้ในกิจกรรมต่างๆ ต่อไป