---
layout: post
code: "ART2411101432SNN22D"
origin_url: "https://www.khaosod.co.th/sports/news_9499285"
image: "https://github.com/user-attachments/assets/be12ad29-5680-4695-a476-f381c0ea27bd"
title: "รักบี้หญิงไทย เฉียบคว้าทองแดง -ทีมชายขึ้นเบอร์ 5 เอเชียซีรีส์"
description: "การแข่งขันรักบี้ 7 คน ชิงชนะเลิศแห่งเอเชีย “Asia Rugby..."
category: "SPORTS"
language: "th"
date: 2024-11-10T14:36:48.433Z
---

# รักบี้หญิงไทย เฉียบคว้าทองแดง -ทีมชายขึ้นเบอร์ 5 เอเชียซีรีส์

[![รักบี้หญิงไทย เฉียบคว้าทองแดง -ทีมชายขึ้นเบอร์ 5 เอเชียซีรีส์](https://www.khaosod.co.th/wpapp/uploads/2024/11/ghyue.jpg "รักบี้หญิงไทย เฉียบคว้าทองแดง -ทีมชายขึ้นเบอร์ 5 เอเชียซีรีส์")](https://www.khaosod.co.th/wpapp/uploads/2024/11/ghyue.jpg)

การแข่งขันรักบี้ 7 คน ชิงชนะเลิศแห่งเอเชีย “Asia Rugby Emirates Sevens Series” สนามสุดท้ายของปี 2024 ระหว่างวันที่ 9-10 พ.ย.2567 ที่สนามบุณยะจินดา และในครั้งนี้ทีมชาติไทยมีทั้งทีมชายและทีมหญิงเข้าร่วมชิงชัย โดยวันที่ 10 พ.ย.ที่ผ่านมา เป็นวันสุดท้าย จะแข่งตั้งแต่รอบสองไปจนถึงรอบชิงชนะเลิศ ขณะเดียวกัน “บิ๊กต้น” พ.ต.ท.กุลธน ประจวบเหมาะ นายกสมาคมกีฬารักบี้ฟุตบอลแห่งประเทศไทย ในพระบรมราชูปถัมภ์ พร้อมทั้งคณะกรรมการบริหารสมาคม และ ดิษทัต ปันยารชุน ประธานเจ้าหน้าที่บริหาร บริษัท ปตท.น้ำมันและการค้าปลีก จำกัด (มหาชน) หรือ OR มาร่วมชมการแข่งขันและให้กำลังใจนักกีฬาทีมชาติไทยด้วย

![](https://www.khaosod.co.th/wpapp/uploads/2024/11/S__9019429_0.jpg)

สำหรับไฮไลท์อยู่ที่ประเภททีมหญิงที่สามารถกรุยทางจนมาถึงรอบชิงอันดับ 3 หลังจากที่รอบรองชนะเลิศพ่าย จีน ไปเพียง 1 ทรัย แพ้ไป 0-7 จุด เข้าไปชิงเหรียญทองแดงกับ ฮ่องกง ซึ่งผลปรากฏว่าเป็นทางสาวไทยที่เล่นได้อย่างยอดเยี่ยมเอาชนะไปแบบขาดลอย 24-5 จุด คว้าเหรียญทองแดงไปครอง และยังได้สิทธิ์เป็นตัวแทนทีมจากทวีปเอเชียเข้าไปเล่นเวิลด์รักบี้ชาเลนจ์ซีรีส์ 2025 ซึ่งเป็นสมัยที่ 3 ติดต่อกันของทีมสาวไทย ขณะที่ทีมชายนั้นถึงแม้ว่าจะเป็นน้องใหม่ของรายการแต่ก็ทำผลงานสุดปังด้วยการคว้าอันดับ 5 หลังจากเอาชนะ สหรัฐอาหรับเอมิเรตส์ไปแบบสุดมันส์ 22-14 จุด ทำให้ทีมหนุ่มไทยก้าวขึ้นมาเป็นท็อป 5 ของเอเชีย

หลังจบเกม “บิ๊กต้น” พ.ต.ท.กุลธน ประจวบเหมาะ ได้กล่าวว่า ต้องขอบคุณ ดิษทัต ปันยารชุน ที่เข้ามาเชียร์ถึงขอบสนาม ตนอยากจะบอกว่าปีนี้มันเข้าเป้าทุกอย่างทั้งทีมหญิงได้อันดับ 3 ได้ไปลุยกันต่อในเวิลด์ชาเลนจ์ซีรีส์ ทีมชายได้อันดับ 5 ของเอเชีย และยังเอาชนะทีมจากอาเซียนด้วย ทำให้ปีหน้าเรามั่นใจว่าได้ 2 เหรียญทองซีเกมส์แน่นอน

ดิษทัต ปันยารชุน กล่าวว่า ขอเป็นตัวแทนคนไทยครับอยากจะขอบคุณทีมรักบี้ทีมชาติไทยที่ทำให้คนไทยมีความสุขในวันนี้จากผลงานอันยอดเยี่ยมทีมหญิงได้อันดับ 3 และ ทีมชายได้อันดับ 5 ในส่วนของ OR ที่ถือว่าเป็นอีก 1 ผู้สนับสนุนสมาคมกีฬารักบี้ในโครงการ 1 สมาคมกีฬา 1 รัฐวิสาหกิจ ก็รู้สึกดีใจที่เห็นนักกีฬาไทยไปได้ไกลขึ้นขนาดนี้ ดีใจแทนท่านนายกสมาคมรักบี้ ที่มีนักกีฬาที่ใจสู้ไม่ยอมแพ้ง่ายๆแม้ว่าคู่แข่งจะเหนือกว่าก็ตาม