---
layout: post
code: "ART2411150843OCS5D4"
origin_url: "https://www.khaosod.co.th/breaking-news/news_9507016"
image: "https://github.com/user-attachments/assets/d636cdb5-fb0d-4dc5-99af-8620ba49b940"
title: "คลัง ชงแจกเงินหมื่น กลุ่มสูงวัย อายุ 50 ปีขึ้นไปลุ้น รับเงินสดทั้งก้อน"
description: "คลัง ชงแจกเงินหมื่น กลุ่มสูงวัย อายุ 50 ปีขึ้นไปลุ้น รับเงินสดทั้งก้อน เข้าบอร์ดกระตุ้น 19 พ.ย.นี้ ยืนยันคนลงทะเบียนแอพทางรัฐ จะได้รับเงิน 1 หมื่นครบทุกคน"
category: "HOT_NEWS"
language: "th"
date: 2024-11-15T13:23:15.806Z
---

# คลัง ชงแจกเงินหมื่น กลุ่มสูงวัย อายุ 50 ปีขึ้นไปลุ้น รับเงินสดทั้งก้อน

[![คลัง ชงแจกเงินหมื่น กลุ่มสูงวัย อายุ 50 ปีขึ้นไปลุ้น รับเงินสดทั้งก้อน](https://www.khaosod.co.th/wpapp/uploads/2024/11/Ten-thousand-baht215-3.jpg "คลัง ชงแจกเงินหมื่น กลุ่มสูงวัย อายุ 50 ปีขึ้นไปลุ้น รับเงินสดทั้งก้อน")](https://www.khaosod.co.th/wpapp/uploads/2024/11/Ten-thousand-baht215-3.jpg)

**คลัง ชงแจกเงินหมื่น กลุ่มสูงวัย อายุ 50 ปีขึ้นไปลุ้น รับเงินสดทั้งก้อน เข้าบอร์ดกระตุ้น 19 พ.ย.นี้ ยืนยันคนลงทะเบียนผ่านแอพทางรัฐไปแล้ว จะได้รับเงิน 1 หมื่นบาทครบทุกคน**

เมื่อวันที่ 15 พ.ย.67 นายเผ่าภูมิ โรจนสกุล รมช.คลัง เปิดเผยว่า การประชุมคณะกรรมการนโยบายกระตุ้นเศรษฐกิจ ที่มีนายกรัฐมนตรีเป็นประธานในวันที่ 19 พ.ย. กระทรวงการคลังจะเสนอแนวทางการกระจายเงินช่วยเหลือกลุ่มผู้สูงอายุ ให้ที่ประชุมพิจารณา โดยเกณฑ์เบื้องต้นมีความเป็นไปได้ที่จะแจกเงินก้อนเดียวเป็นเงินสด 1 หมื่นบาท

“ต้องเป็นกลุ่มที่ไม่ซ้ำซ้อนกับกลุ่มเปราะบางที่เคยได้รับเงิน 1 หมื่นบาทไปแล้วก่อนหน้านี้ ที่สำคัญต้องลงทะเบียน รับเงินดิจิทัล 1 หมื่นบาทผ่านแอพทางรัฐไว้แล้ว ส่วนกลุ่มอายุที่ได้รับ กำลังพิจารณาว่าจะเริ่มตั้งแต่ 50 ปี หรือ 60 ปี ขึ้นอยู่กับการพิจารณาที่ประชุม” นายเผ่าภูมิกล่าว

นายเผ่าภูมิ กล่าวว่า การเสนอการกระจายเงินให้กลุ่มผู้สูงอายุ เนื่องจากกลุ่มนี้มีความสามารถในการทำรายได้น้อยกว่ากลุ่มอื่น มองว่าการจ่ายเงินก้อนนี้จะมีคนที่ได้รับสิทธิไม่เยอะเหมือนกับเฟสแรก ส่วนกลุ่มผู้สูงอายุจะได้รับเงิน 1 หมื่นบาทเมื่อไรนั้น ยังต้องรอการประชุมสรุปก่อน ซึ่งมีความเป็นไปได้ว่าจะเป็นปลายปีนี้ หรือช่วงต้นปีหน้า

“สำหรับกลุ่มที่ไม่มีสมาร์ทโฟนจะเปิดลงทะเบียนรับเงินดิจิทัล 1 หมื่นบาท เร็วๆ นี้ ขอให้รอติดตามความคืบหน้า”นายเผ่าภูมิกล่าว

นายเผ่าภูมิ กล่าวว่า ยืนยันประชาชนที่ลงทะเบียนผ่านแอพทางรัฐไปแล้ว จะได้รับเงิน 1 หมื่นบาทครบทุกคน เพราะรัฐบาลเตรียมงบประมาณไว้รองรับแล้วกว่า 1.8 แสนล้านบาท แต่ระยะเวลาเงื่อนไขจะเป็นอย่างไร ต้องหารือในที่ประชุมคณะกรรมการนโยบายกระตุ้นเศรษฐกิจ เพื่อรับฟังความเห็นจากหลายหน่วยงานก่อนที่จะได้ข้อสรุป

นายเผ่าภูมิ กล่าวว่า นอกจากนี้การประชุมนัดแรกวันที่ 19 พ.ย. ในส่วนของคลังจะมีการเสนอเกี่ยวกับภาพรวมมาตรการกระตุ้นเศรษฐกิจเป็นภาพใหญ่ ทั้งมาตรการระยะสั้น ระยะกลาง และระยะยาวเพื่อให้เกิดการกระตุ้นเศรษฐกิจ เป็นครบถ้วนทุกมิติ

“สำหรับการแจกเงินให้กับกลุ่มเปราะบางในช่วงที่ผ่านมานั้น กระทรวงการคลังประเมินว่าได้ช่วยให้เกิดการกระตุ้นเศรษฐกิจโดยรวม โดยเฉพาะในช่วงไตรมาสสี่คาดว่าจีดีพีไตรมาสนี้จะมีการขยายตัวได้ 4.3-4.4%” นายเผ่าภูมิกล่าว

