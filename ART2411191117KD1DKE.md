---
layout: post
code: "ART2411191117KD1DKE"
origin_url: "https://www.khaosod.co.th/lifestyle/news_9512708"
image: "https://github.com/user-attachments/assets/83df1612-1777-4817-a4bd-68260b070a8f"
title: "เยาวชนไทยร่วมงานเวิลด์แคมป์ \"IYF World Camp 2024 Thailand\""
description: "เยาวชนไทย-คนทั่วไป กว่า 4,000 คนร่วมพัฒนาจิตใจและทักษะค..."
category: "LIFESTYLE"
language: "th"
date: 2024-11-19T11:22:00.206Z
---

# เยาวชนไทยร่วมงานเวิลด์แคมป์ "IYF World Camp 2024 Thailand"

[![เยาวชนไทยร่วมงานเวิลด์แคมป์ "IYF World Camp 2024 Thailand"](https://www.khaosod.co.th/wpapp/uploads/2024/11/wwwc.jpg "เยาวชนไทยร่วมงานเวิลด์แคมป์ "IYF World Camp 2024 Thailand"")](https://www.khaosod.co.th/wpapp/uploads/2024/11/wwwc.jpg)

**เยาวชนไทย-คนทั่วไป กว่า 4,000 คนร่วมพัฒนาจิตใจและทักษะความเป็นผู้นำที่ 2024 IYF World Camp Thailand ธีรรัตน์ – พริษฐ์ – อภิสิทธิ์ ร่วมงาน**

เมื่อเดินเข้ามาในอินดอร์ สเตเดียม หัวหมากวันนี้ เราได้ยินเสียงเจื้อยแจ้ว ได้เห็นรอยยิ้มสดใส ของบรรดาเด็กๆ ที่เข้าร่วมงาน ที่จัดโดยมูลนิธิเยาวชนสัมพันธ์นานาชาติ (International Youth Fellowship: IYF) โดยกิจกรรมในครั้งนี้มุ่งเน้นการพัฒนาทักษะจิตใจ (Mind Skills) ให้กับเยาวชนไทย เพื่อเสริมสร้างความสามารถด้านการเป็นผู้นำและเตรียมความพร้อมสู่อนาคตอย่างมั่นใจสอดแทรกความหลากหลายทางด้านภาษาและวัฒนธรรมจากทั่วโลก ซึ่งมีเยาวชนไทยจากทั่วประเทศ และบุคคลทั่วไปเข้าร่วมกว่า 4,000 คน

![](https://www.khaosod.co.th/wpapp/uploads/2024/11/0F5A3262.jpeg)

งานนี้ได้รับเกียรติจาก ดร.(กิตติมศักดิ์) ฮักเชิล คิม ผู้ก่อตั้งและที่ปรึกษาอาวุโส IYF ประเทศไทย เป็นผู้กล่าวเปิดงานว่า IYF ได้จัด World Camp ขึ้นในปี 2007 เริ่มต้นจากครั้งนั้น จนถึงปี 2023 เราได้จัด World Camp ทั้งหมด 44 ครั้ง และมีผู้เข้าร่วมรวมทั้งสิ้น 55,000 คน ซึ่งจากที่เดินทางไปจัดงานในหลายๆ ประเทศทั่วโลก เราพบว่าเยาวชนมีปัญหาไม่แตกต่างกันมากนัก เช่น ปัญหาทางด้านจิตใจ ยาเสพติด ติดเกม แต่หากเราสอนให้เขาเข้าใจถึงหัวใจที่ตัวเองมี ส่งมอบความหวังให้แก่เขา พวกเขาจะสามารถเข้มแข็งและยืดหยัดต่อไปได้ ชีวิตคนเรามีช่วงเวลากลางวัน และช่วงเวลากลางคืน เราพยายามจะบอกเด็กๆ ว่า หากเขาตกอยู่ในความมืดมิดก็ไม่เป็นอะไร ชีวิตของเรานั้นมีทั้งกลางวันและกลางคืน เมื่อเวลาผ่านไปแดดยามเช้าจะส่องแสงมาแก่ชีวิตเราอีกครั้ง และปัญหาทุกอย่างจะจางหายไป

![](https://www.khaosod.co.th/wpapp/uploads/2024/11/0V1A2492.jpg)

ภายในงานมีกิจกรรมหลากหลายที่ออกแบบมาเพื่อส่งเสริมการเรียนรู้และพัฒนาจิตใจของเยาวชน อาทิ คลาส Singing Class ที่น้องๆ จะได้เรียนรู้ภาษาเกาหลีผ่านบทเพลง กิจกรรม Group Talk ที่จะช่วยให้น้องๆ ได้รู้จักจิตใจของตนเองและผู้อื่นผ่านประสบการณ์จริง และเกม Scavenger Hunt ที่สนุกสนานและท้าทาย โดยแบ่งออกเป็น 3 ภารกิจภายใต้ธีมดังอย่าง Squid Game, Inside Out และ Avengers เพื่อฝึกการทำงานเป็นทีมและการแก้ปัญหา นอกจากนี้ยังมีกิจกรรม ทำคอนเทนต์ TikTok ร่วมกับอินฟลูเอนเซอร์จากเกาหลี ทำขนมหวาน กัวซา การเต้นอินเดีย รำไทเก๊ก และกิจกรรม Mind Counseling Center ที่มอบการสนับสนุนด้านจิตใจและทัศนคติในการใช้ชีวิต ช่วยให้น้องๆ พัฒนาทักษะทางจิตใจอย่างมีประสิทธิภาพ การบรรยายเรื่องโลกของจิตใจ (Mind Lecture) โดย ดร.(กิตติมศักดิ์) อ็อกซู พาร์ค ผู้ก่อตั้ง IYF และผู้คิดค้นหลักสูตรการศึกษาเรื่องโลกของจิตใจ

![](https://www.khaosod.co.th/wpapp/uploads/2024/11/0F5A8349.jpg)

โดย น้องเกรฟ กานต์ปภา กรรโมทาร อายุ 16 ปี อาสาสมัครทีมสื่อ จากโรงเรียนศึกษานารี กล่าวว่า หนูสนใจเรื่องสื่อ อยากเข้ามหาวิทยาลัยเกี่ยวกับเรื่องสื่อ แม่เลยส่งมาให้ว่าที่ IYF มีคลาสเวิร์คช้อปเกี่ยวกับการทำข่าว จึงลองมาเรียนดู เพื่อจะได้รู้พื้นฐานการสัมภาษณ์ การตั้งกล้อง เมื่อได้เรียนแล้ว วันนี้จึงได้ลองมาเป็นอาสาสมัครทีมสื่อที่งาน World Camp เป็นครั้งแรก หนูได้ไปสัมภาษณ์คนที่มาร่วมทำกิจกรรมในงาน ถอนเทปสัมภาษณ์ ตอนแรกคิดว่ามันจะยาก แต่พอได้ลองจริงๆ แล้วไม่มีอะไรที่เราทำไม่ได้ ให้ลองทำดูก่อน การได้ลองลงมือทำจริงๆ ทำให้เรามีประสบการณ์ และสานต่อไปได้อีก ถ้าเราเรียนอย่างเดียวโดยไม่ได้ปฎิบัติมันก็จะไม่ค่อยเห็นผล แต่อันนี้ได้ลองฝึก ลองทำด้วย ได้ลองเข้าไปพูดคุยกับผู้คนด้วย พี่ๆ ในทีมสื่อก็ใจดีมากๆ คอยช่วยแนะนำทุกอย่าง

![](https://www.khaosod.co.th/wpapp/uploads/2024/11/S__38174828.jpg)

ภายในงานยังได้รับเกียรติจาก ดร.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายพริษฐ์ วัชรสินธุ สส.บัญชีรายชื่อ และโฆษกพรรคประชาชน และนายอภิสิทธิ์ เวชชาชีวะ อดีตนายกรัฐมนตรีเข้าร่วมงานอีกด้วย

![](https://www.khaosod.co.th/wpapp/uploads/2024/11/S__38174825.jpg)