---
layout: post
code: "ART24112904368TAT8S"
origin_url: "https://www.khaosod.co.th/entertainment/news_9526734"
image: "https://github.com/user-attachments/assets/00bc9338-1824-40cf-a179-96f7cb197fb4"
title: "มิ้วกี้ ยันสัมพันธ์ นายแบบขโมยแหวน ไม่ใช่แฟน! เอาเรื่องให้ถึงที่สุด พบไม่สำนึก"
description: "มิ้วกี้ ไปรยา เดินหน้าเอาเรื่องนายแบบขโมยแหวนให้ถึงที่สุด พบไม่สำนึก ลงรูปใช้ชีวิตปกติ เคลียร์สัมพันธ์ยืนยันไม่ใช่แฟน"
category: "ENTERTAINMENT"
language: "th"
date: 2024-11-29T04:51:20.579Z
---

# มิ้วกี้ ยันสัมพันธ์ นายแบบขโมยแหวน ไม่ใช่แฟน! เอาเรื่องให้ถึงที่สุด พบไม่สำนึก

[![มิ้วกี้ ยันสัมพันธ์ นายแบบขโมยแหวน ไม่ใช่แฟน! เอาเรื่องให้ถึงที่สุด พบไม่สำนึก](https://www.khaosod.co.th/wpapp/uploads/2024/11/Milky-1.jpg "มิ้วกี้ ยันสัมพันธ์ นายแบบขโมยแหวน ไม่ใช่แฟน! เอาเรื่องให้ถึงที่สุด พบไม่สำนึก")](https://www.khaosod.co.th/wpapp/uploads/2024/11/Milky-1.jpg)

มิ้วกี้ ไปรยา เดินหน้าเอาเรื่องนายแบบขโมยแหวนให้ถึงที่สุด พบไม่สำนึก ลงรูปใช้ชีวิตปกติ เคลียร์สัมพันธ์ยืนยันไม่ใช่แฟน

จากกรณีที่ **มิ้วกี้ ไปรยา** ยูทูปเบอร์ชื่อดัง ได้ออกมาโพสต์เตือนภัย หลังจากโดนเพื่อนใหม่ชาวต่างชาติ ซึ่งเป็นนายแบบและอินฟลูเอ็นเซอร์ อักษรย่อ พ.จ. แอบขโมยแหวนเพชรแบรนด์หรู 3 วง หลังจากที่ไปเที่ยวด้วยกัน

![](https://www.khaosod.co.th/wpapp/uploads/2024/11/Milky-2.png)

ทั้งนี้มิ้วกี้ก็ได้เข้าแจ้งความดำเนินคดีกับบุคคลดังกล่าวในข้อหาลักทรัพย์ไปเป็นที่เรียบร้อย พร้อมย้ำว่า เป็นแค่คนรู้จัก ไม่ได้มีความสัมพันธ์เชิงชู้สาว

ล่าสุดมิ้วกี้มาร่วมงาน Grand Opening เปิดตัวเครื่องประดับคอลเล็กชันพิเศษ SWAN X PPW ก็ได้อัพเดตความคืบหน้าของคดีความว่า “ตอนนี้อยู่ในขั้นตอนของกระบวนการทางกฎหมาย เดี๋ยวเราเข้าไปสอบสวนอีก 1 รอบแล้วเดี๋ยวก็ขึ้นศาลละ”

![](https://www.khaosod.co.th/wpapp/uploads/2024/11/Milky-1.png)

ADVERTISEMENT

**ทางคู่กรณีได้เข้ามาคุยไหม?**  
“ไม่มีค่ะ เขาก็ยังลงรูปใช้ชีวิตแบบปกติ เหมือนไม่มีอะไรเกิดขึ้น”

**เขาไม่มีท่าทีจะมาติดต่อหรือขอเจรจาเลยเหรอ?**  
“ไม่มีเลย เอาจริงๆ ทางเราก็คิดว่า ถ้าเกิดว่ามีการมาพูดคุยก็อาจจะคุยกันได้ แต่ทางเขาก็ไม่มี และยังใช้ชีวิตแบบไม่เหมือนไม่มีอะไรเกิดขึ้น ก็ทำให้เรารู้สึกว่าจริงๆ ต้องบอกอย่างนี้ว่าวันที่เราไลฟ์ คู่กรณีโทรเข้ามาเยอะมาก โดนเคสที่คล้ายๆ กันเยอะมากประมาณ 10 กว่าเคส ซึ่งเรามีหลักฐานและเราก็มีเบอร์ทุกคนที่โทรเข้ามาเล่าให้เราฟัง ว่ามันมีเหตุการณ์แบบนี้ๆ หลายๆ คนก็ไม่กล้าที่จะเอาเรื่องอะไร”

**เขารู้จักกับเราระดับไหน?**  
“เพิ่งรู้จักกันเอง”

**ความเสียหายนี้ประมาณเท่าไหร่?**  
“ประมาณ 2 แสนกว่า ต้องบอกก่อนเพราะหลายคนนึกว่าเป็นแฟน ไม่ได้เป็นแฟน ไม่มีสถานะ ไม่ได้เป็นอะไรกันเลย เป็นคนรู้จักกัน”

**แต่ก็มีคนถามว่าเขา เข้ามายังไง เพื่ออะไร แบบไหน?**  
“จริงๆ ก็เหมือนเพื่อนไปแฮงก์เอ้าท์กันเป็นกลุ่มใหญ่”

**แต่ทำไมเขาถึงสามารถเอาของส่วนตัวของเราไปได้?**  
“อันนี้บอกตามตรงว่าเราก็อาจจะไว้ใจคนมากไปหน่อย ก็ไม่รู้เลยว่าหยิบไปตอนไหนสมมุติว่าเหมือนเราไปเที่ยวกับเพื่อน เราวางของไว้แล้วก็ไม่คิดว่าใครจะหยิบไป แล้วก็เอาจริงๆ ตอนที่ของหายในหัวเราภาวนาขอให้อย่าเป็นเขาด้วยซ้ำ เพราะว่าเขาเป็นคนใหม่ในกลุ่มที่เพิ่งจะเข้ามาแล้วเราภาวนาขอให้อย่าใช่เขา เพราะมันจะเสียความรู้สึกมากๆ ขอให้มันเป็นของหายแบบหาไม่เจอดีกว่า”

เขาตัดแหวนทิ้ง 1 อันคือจากการสันนิษฐานแล้วเป็นการตัดแหวนเพื่อที่จะขยายให้ใส่ได้ แล้วอีกวงหนึ่งก็เหมือนเป็นการตีขยายเพื่อให้วงมันใหญ่ขึ้น ซึ่งมิ้วกี้เป็นคนนิ้วเล็กมากๆ ซึ่งแหวน 3 วงก็กลับมาในสภาพก็คือถูกขยายมาหมดเลย ก็จะมีbulgari 1 วง มี cartier ที่นัท นิสามณีซื้อให้เป็นของขวัญวันเกิด มูลค่าประมาณ 100,000 บาทที่ถูกตัดมาแล้ว แล้วก็มี Prada 1 วงที่ถูกตีโปร่งมา แล้วก็มี bulgari ที่ซื้อเองอีก 1 วงซึ่งถูกขยายมา แล้วกลายเป็นหลวม แล้วเหมือนใส่ทุกนิ้วก็คือหลวมหมดเลย”

![](https://www.khaosod.co.th/wpapp/uploads/2024/11/Milky-3.png)

**ตอนแรกคิดไหมว่าจะได้คืนกลับมา?**  
“คือตำรวจต้องขอเบอร์ทุกคนที่อยู่ในคืนวันนั้น แล้วจะต้องโทรหาแต่ละคน แล้วพอโทรไปปุ๊บเขาก็ยอมรับเลยว่าแหวนอยู่ที่เขา”

**เขายอมรับแต่เขาก็ไม่มีท่าทีที่จะขอโทษ?**  
“เขาบอกแหวนอยู่ที่ผม แต่ผมไม่ได้ขโมย”

**เพื่อนในกลุ่มเราที่พาเขาเข้ามา เขาว่ายังไงบ้าง?**  
“จริงๆ ก็ไม่ได้มีเพื่อนคนไหนที่พาเข้ามาหรอกนะคะ แต่มิ้วกี้ไปเจอเขาอยู่ที่งานอีเวนต์นึง หนูไม่อยากไปโทษหรือพาดพิงถึงใคร คือเรารู้จักของเราเอง”

**ต่อไปนี้ต้องสแกนเพื่อนมากขึ้น?**  
“ก็ต้อง ตอนนี้ก็คือต้องระวังตัวมากจริงๆ ก็แบบว่าไม่กล้าใส่เครื่องประดับอะไรเลยเวลาไปเที่ยวข้างนอกก็ระวังตัวมากขึ้นมากๆ เลย ถ้าเป็นเมื่อก่อนก็คือใส่โดยที่เราไม่คิดอะไร เราก็โลกสวย เราก็พูดตรงๆเพราะเราเกิดมาก็ไม่เคยขโมยของใคร เราก็ไม่คิดว่าเราจะต้องมาถูกขโมยของ จริงๆอยากเป็นอุทาหรณ์ให้ทุกคนนะ เพราะว่าเรารู้หน้าไม่รู้ใจจริงๆ อันนี้เป็นเรื่องที่ค่อนข้างอันตราย”

**บางคอมเมนต์ก็บอกว่าเป็นความประมาทของเราเอง เพราะเราถอดทิ้งไว้?**  
“พูดอย่างนั้นได้ไหมก็พูดได้ แต่มันสมควรไหมที่เราวางไว้แล้วจะมาหยิบของเราไป มันใช่หน้าที่ของโจรไหมที่จะมาหยิบ อย่างนี้ต้องทำยังไงต้องซ่อนในกางเกงในตลอดเวลาหรือเปล่า คุณจะพูดแบบเห็นแก่ตัวไม่ได้ว่าคุณวางเอาไว้เอง ให้คนมาหยิบ คุณจะหยิบของคนอื่นไม่ได้ อ้างใครอ้างอะไรก็ได้

**หลังจากนี้เรามีมาตรการในการดูแลทรัพย์สินเรายังไง?**  
“คุณแม่ตอนนี้ก็เก็บริบไม่ให้ใส่แล้ว ตอนออกงานก็ใส่ชิ้นที่ราคาถูกที่สุดแล้วนะ”

**แจ้งความข้อหาอะไรบ้าง?**  
“ลักทรัพย์”

**อยากบอกอะไรกับคู่กรณี?**  
“แกก็อย่าใช้ชีวิตให้มันง่ายเกิน แกก็สำนึกนิดนึง แกก็อย่าทำเหมือนว่าไม่มีอะไรเกิดขึ้นไม่ได้ ถามว่าหนูต้องการอะไรหนูอยากให้เขาติดต่อมา เช่นโทรหาผู้จัดการหนูก็ได้ เพื่อขอตกลงเจรจาพูดคุยว่าเราจะหาทางออกยังไงกันดี แต่เขาก็ยังยืนยันว่าตัวเองไม่ได้ขโมย มันติดตรงที่ไม่ได้ขโมยแล้วแหวนไปอยู่ที่เธอได้ยังไง แล้วแหวนถูกตัดได้ยังไงมันติดในใจตรงนี้

จริงๆ เรื่องมันอาจจะไม่ได้ใหญ่ก็ได้ ถ้าคุณยอมรับตั้งแต่แรก แล้วบอกขอโทษนะ มันอาจจะเป็นความประมาทหรือพลาดพลั้งของเราไป โดยที่เราไม่ได้คิด หรืออาจจะคิดน้อยไปหน่อย อาจจะมีความเคลียร์กันได้ หลายคนก็บอกว่าเพื่อนกันรู้จักกัน ต้องอย่างนี้เลยหรอ เราก็คิดว่าก็เขาไม่สำนึก คนเราผิดให้อภัยได้ แต่ว่าคนผิดก็ต้องรู้จักสำนึกผิดด้วย”

**ดำเนินคดีให้ถึงที่สุด?**  
“ก็ต้องถึงที่สุด เพราะไม่อย่างนั้นก็ต้องมีเคสต่อไป คือหนูจะต้องบอกแบบนี้ว่าจริงๆ มีหลายเคสที่โดน แต่เขาไม่กล้าที่จะออกมาแจ้งความเพราะ 1.อาย 2.กลัวโดนด่าแบบที่หนูโดนด่าว่าเธอประมาทเองเธอนั่นนู่นนี่เอง เขาก็กลัวไง”

ขอย้อนไปนิดนึงว่าเคยคุยกับผู้เสียหายที่เขาโดนหลอกมาไหม?  
“คุย 10 กว่าคนเลย แต่ละเคสมูลค่าความเสียหายก็เยอะอยู่ แต่ละเคสมันเป็นเคสที่ไม่คาดฝันดีกว่า เหตุการณ์คล้ายๆ กัน แต่ก็ไม่มีใครเอาเรื่องเขา หนูคิดว่าน่าจะเป็นที่นิสัยแล้วแหละ”

![](https://www.khaosod.co.th/wpapp/uploads/2024/11/Milky-2-1.png)

**ตอนนี้เขากลับประเทศเขาไหม?**  
“ยังไม่กลับ เขาปักหลักอยู่ที่นี่อยู่แล้ว เขาพูดไทยชัดแจ๋ว เขาเป็นต่างชาติแท้แต่พูดไทยชัดแจ๋ว”

**ยังไงเราก็เอาเรื่องให้ถึงที่สุด ไม่ยอมความเด็ดขาด?**  
“ก็ไม่ยอม นี่ก็ผ่านมาสักพักนึงแล้ว แต่เขาก็ไม่มีการมาขอเคลียร์ใดๆ”

**แล้วตอนนี้เรื่องราวมันใหญ่โตมาก ถ้าเขามาขอเคลียร์แม่จะยอมเคลียร์ไหม?**  
“ถามคุณเกด (ผู้จัดการส่วนตัว) เขายอมไหมดีกว่าเพราะว่าเอาจริงๆ เราเองก็ต้องมีคนคอยให้คำปรึกษา เพราะบางทีเราคิดเองเออเองคนเดียว มันก็อาจจะไม่ใช่คำตอบที่ดีสักเท่าไร บางทีเราอาจจะต้องมีเพื่อนคู่คิด และอาจจะต้องปรึกษาพี่เกดที่เป็นผู้จัดการเราที่เรานับถือเป็นพี่สาว ว่าเราจะเอายังไงต่อไปดี ว่ามันสมควรไหมที่จะให้อภัย ณ เวลานี้ เขาจะนึกผิดจริงๆ หรือเปล่า หรือเพียงแค่ให้มันจบไป”