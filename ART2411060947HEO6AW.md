---
layout: post
code: "ART2411060947HEO6AW"
origin_url: "https://www.khaosod.co.th/special-stories/news_9493260"
image: "https://github.com/user-attachments/assets/1554f8c7-2983-4de3-97bf-1a7a61ea03f6"
title: "สาวหลอน! เจอยายเร่ร่อน โผล่เคาะกระจกรถกลางดึก สงสารแต่ก็กลัว"
description: "สาวหลอน! เจอยายเร่ร่อน โผล่เคาะกระจกรถกลางดึก สงสารแต่ก็กลัว เผยหากเจอแบบนี้ แนะนำให้แจ้งตำรวจ เพื่อความปลอดภัยของทุกฝ่าย"
category: "SPECIAL_STORIES"
language: "th"
date: 2024-11-06T09:51:49.463Z
---

# สาวหลอน! เจอยายเร่ร่อน โผล่เคาะกระจกรถกลางดึก สงสารแต่ก็กลัว

[![สาวหลอน! เจอยายเร่ร่อน โผล่เคาะกระจกรถกลางดึก สงสารแต่ก็กลัว](https://www.khaosod.co.th/wpapp/uploads/2024/11/yay.jpg "สาวหลอน! เจอยายเร่ร่อน โผล่เคาะกระจกรถกลางดึก สงสารแต่ก็กลัว")](https://www.khaosod.co.th/wpapp/uploads/2024/11/yay.jpg)

**สาวหลอน! เจอยายเร่ร่อน โผล่เคาะกระจกรถกลางดึก สงสารแต่ก็กลัว เผยหากเจอแบบนี้ แนะนำให้แจ้งตำรวจ เพื่อความปลอดภัยของทุกฝ่าย**

กรณีผู้ใช้ติ๊กต็อก @justgate โพสต์เหตุการณ์เจอคุณยายคนหนึ่ง มายืนคนเดียวกลางถนน ในช่วงเวลากลางดึก เผยว่าทั้งหลอนทั้งกลัว แต่อีกใจก็สงสารคุณยาย เป็นห่วงเรื่องความปลอดภัยด้วย พร้อมระบุคำบรรยายคลิปว่า “คุณยายมายืนทำอะไรตรงนี้เนี่ย สงสารก็สงสารนะ แต่คือน่ากลัวมาก เวลา 23.12 น.”

[![](https://www.khaosod.co.th/wpapp/uploads/2024/11/page3.jpg)](https://www.khaosod.co.th/wpapp/uploads/2024/11/page3.jpg)

เมื่อวันที่ 6 พ.ย.67 คุณเกศ พิมพ์ชนก เจ้าของโพสต์ดังกล่าว เปิดใจกับ ‘ข่าวสดออนไลน์’ ระบุว่า ปกติแล้วตนอยู่อาศัยที่จ.ภูเก็ต แต่เมื่อวันที่ 26 ต.ค.ที่ผ่านมา ตนเกิดอยากไปเที่ยวที่ จ.พังงา กับเพื่อนผู้หญิงอีกคนแบบกะทันหัน เพื่อนตนจึงขับรถยนต์ไปแถวอำเภอเมืองพังงา-ท้ายช้าง

[![](https://www.khaosod.co.th/wpapp/uploads/2024/11/page4.jpg)](https://www.khaosod.co.th/wpapp/uploads/2024/11/page4.jpg)

ต่อมาเวลาประมาณ 23.12 น. ขณะที่พวกตนกำลังรถติดไฟแดงอยู่นั้น ก็เจอกับคุณยายคนนึงยืนอยู่เกาะกลางถนน ด้วยความที่ตนสายตาสั้นอยู่แล้ว เห็นอีกทีก็คือตอนที่คุณยายมายืนอยู่ใกล้ๆ ข้างกระจกฝั่งเพื่อนของตนซึ่งเป็นคนขับ คุณยายมีท่าทีมายืนเหมือนเคาะกระจกรถของพวกตน

ซึ่งในถนนตรงนั้นมีรถอีกเป็นรถตู้แท็กซี่ จอดอยู่หน้ารถตน แต่ตนคาดว่าคุณยายเลือกที่จะมาเคาะกระจกคันตนอยู่เพราะกระจกค่อนข้างใส จนสามารถมองเห็นว่า คนในรถเป็นผู้หญิงทั้งคู่

คุณเกศ กล่าวว่า ตนยอมรับว่าตอนคุณยายมาเคาะขอเรียกนั้น ตนรู้สึกตกใจและกลัวมาก เกรงว่าจะเป็นมิจฉาชีพเลยยังไม่ได้เปิดกระจกให้ คุณยายก็เหมือนจะพูดออกมาประโยคหนึ่ง แต่ด้วยความที่ตอนนั้นตนตกใจและหลุดโฟกัส จึงฟังไม่รู้เรื่องว่าคุณยายพยายามจะสื่อสารอะไร หรือเคาะกระจกไปเพื่ออะไร พอไฟเขียวก็เลยรีบขับรถต่อไปประมาณ 300-400 เมตร ก็เจอตำรวจตั้งด่านอยู่ ตนจึงแจ้งเรื่องคุณยายนี้กับตำรวจ

ทางตำรวจก็แจ้งกลับมาว่าคุณยายคนนี้มักจะมายืนตรงนี้เป็นประจำทุกคืน อีกทั้งทางตำรวจยังพูดด้วยความตลกขำขันว่า ยายเป็นเอฟซีตำรวจ แต่ทั้งนี้ทางตำรวจก็ไม่ได้ให้เหตุผลว่า ทำไมคุณยายถึงมายืนแบบนี้ หลังจากตนโพสต์คลิปดังกล่าวลงไป ก็มีคอมเมนต์บอกว่าคุณยายเป็นคนในพื้นที่มักจะออกมาขายขนม ส่วนบางคอมเมนต์ก็บอกว่ายายเรียกรถ เพื่อจะให้ไปส่งที่บ้านให้

“จากเหตุการณ์ที่ตนเจอในครั้งนี้ อยากให้ทุกคนมีสติให้มากที่สุด ณ ตอนนั้น ยอมรับว่าสติหลุดไปเลย แต่เพื่อนของดิฉันค่อนข้างจะมีสติมากกว่า พยายามจะฟังคุณยาย คิดว่าถ้าในรถมีผู้ชายอยู่ด้วยก็อาจจะกล้าเปิดกระจกถามคุณยาย

ทั้งนี้แนะนำให้แจ้งตำรวจดีกว่า เพื่อความปลอดภัยของทุกฝ่าย เพราะปัจจุบันก็มีข่าวให้ดูมากมายว่าบางทีคนแบบนี้อาจจะมาในรูปแบบมิจฉาชีพได้ การที่มาเจอคุณยายเป็นผู้หญิงมายืนอยู่คนเดียวกลางถนนแบบนี้ แถมยังเป็นช่วงเวลากลางคืน รู้สึกเป็นห่วงความปลอดภัยของคุณยาย อยากให้ครอบครัวช่วยดูแลแกหน่อย” คุณเกศ กล่าว

