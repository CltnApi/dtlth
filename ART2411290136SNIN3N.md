---
layout: post
code: "ART2411290136SNIN3N"
origin_url: "https://www.khaosod.co.th/breaking-news/news_9526443"
image: "https://github.com/user-attachments/assets/794b4c29-ebe1-40c2-a3b2-5d798f433824"
title: "กรมอุตุฯ ประกาศฉบับ 8 เตือน 10 จังหวัดใต้ ฝนตกหนัก อุณหภูมิลด 1–2 องศา"
description: "กรมอุตุฯ ประกาศฉบับ 8 เตือน 10 จังหวัดใต้ ฝนตกหนัก หลังมรสุมตะวันออกเฉียงเหนือพัดปกคลุมอ่าวไทย-ภาคใต้ อุณหภูมิลด 1–2 องศา กทม.อากาศเย็น"
category: "HOT_NEWS"
language: "th"
date: 2024-11-29T01:56:06.509Z
---

# กรมอุตุฯ ประกาศฉบับ 8 เตือน 10 จังหวัดใต้ ฝนตกหนัก อุณหภูมิลด 1–2 องศา

[![กรมอุตุฯ ประกาศฉบับ 8 เตือน 10 จังหวัดใต้ ฝนตกหนัก อุณหภูมิลด 1–2 องศา](https://www.khaosod.co.th/wpapp/uploads/2024/11/weather-14.jpg "กรมอุตุฯ ประกาศฉบับ 8 เตือน 10 จังหวัดใต้ ฝนตกหนัก อุณหภูมิลด 1–2 องศา")](https://www.khaosod.co.th/wpapp/uploads/2024/11/weather-14.jpg)

**กรมอุตุฯ ประกาศฉบับ 8 เตือน 10 จังหวัดใต้ ฝนตกหนัก หลังมรสุมตะวันออกเฉียงเหนือพัดปกคลุมอ่าวไทย-ภาคใต้ อุณหภูมิลด 1–2 องศา กทม.อากาศเย็น**

เมื่อวันที่ 29 พ.ย.67 ว่าที่ร้อยตรี ธนะสิทธิ์ เอี่ยมอนันชัย รองอธิบดีกรมอุตุนิยมวิทยา รักษาราชการแทนอธิบดีกรมอุตุนิยมวิทยา ออกประกาศกรมอุตุนิยมวิทยา เรื่อง ฝนตกหนักบริเวณภาคใต้ คลื่นลมแรงบริเวณอ่าวไทยตอนล่าง และอากาศหนาวเย็นบริเวณประเทศไทยตอนบน ฉบับที่ 8 (315/2567) (มีผลกระทบจนถึงวันที่ 30 พฤศจิกายน 2567)

[![](https://www.khaosod.co.th/wpapp/uploads/2024/11/S__8503342_0-696x464.jpg)](https://www.khaosod.co.th/wpapp/uploads/2024/11/S__8503342_0.jpg)

ระบุว่า บริเวณความกดอากาศสูงหรือมวลอากาศเย็นกำลังค่อนข้างแรงจากประเทศจีนปกคลุมประเทศไทยตอนบน ภาคใต้ตอนบน และทะเลจีนใต้ ประกอบกับมรสุมตะวันออกเฉียงเหนือที่พัดปกคลุมอ่าวไทยและภาคใต้มีกำลังค่อนข้างแรง

[![](https://www.khaosod.co.th/wpapp/uploads/2024/11/304408-696x464.jpeg)](https://www.khaosod.co.th/wpapp/uploads/2024/11/304408.jpeg)

ในขณะที่หย่อมความกดอากาศต่ำปกคลุมบริเวณช่องแคบมะละกาและประเทศมาเลเซีย ทำให้ภาคใต้ตอนล่างมีฝนตกหนักถึงหนักมาก บางแห่งบริเวณจังหวัดสุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส กระบี่ ตรัง และสตูล ขอให้ประชาชนบริเวณดังกล่าวระวังอันตรายจากฝนตกหนักถึงหนักมากและฝนที่ตกสะสม

[![](https://www.khaosod.co.th/wpapp/uploads/2024/11/Screenshot-2024-11-29-081553-487x696.jpg)](https://www.khaosod.co.th/wpapp/uploads/2024/11/Screenshot-2024-11-29-081553.jpg)

ซึ่งอาจทำให้เกิดน้ำท่วมฉับพลัน น้ำป่าไหลหลาก และน้ำล้นตลิ่ง โดยเฉพาะพื้นที่ลาดเชิงเขาใกล้ ทางน้ำไหลผ่านและพื้นที่ลุ่ม รวมทั้งประชาชนในภาคใต้ ฝั่งตะวันออกควรระวังอันตรายจากคลื่นที่ซัดเข้าหาฝั่ง ส่วนคลื่นลมบริเวณอ่าวไทยตอนล่างมีกำลังค่อนข้างแรง โดยมีคลื่นสูง 2–3 เมตร บริเวณที่มีฝนฟ้าคะนองคลื่นสูงมากกว่า 3 เมตร ส่วนอ่าวไทยตอนบนมีคลื่นสูงประมาณ 2 เมตร

ทะเลอันดามัน มีคลื่นสูงประมาณ 1 เมตร ห่างฝั่งคลื่นสูงประมาณ 2 เมตร บริเวณที่มีฝนฟ้าคะนองคลื่นสูงมากกว่า 2 เมตร ขอให้ชาวเรือเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนอง สำหรับเรือเล็กบริเวณอ่าวไทยตอนล่าง ควรงดออกจากฝั่งในช่วงวันดังกล่าวไว้ด้วย

สำหรับบริเวณประเทศไทยตอนบน และภาคใต้ตอนบนมีอากาศเย็นลง กับมีลมแรง และอุณหภูมิจะลดลงอีก 1–2 องศาเซลเซียส โดยภาคตะวันออกเฉียงเหนือมีอากาศเย็นถึงหนาว ส่วนภาคเหนือ ภาคกลาง

รวมทั้งกรุงเทพมหานครและปริมณฑล ภาคตะวันออก และภาคใต้ตอนบนมีอากาศเย็นในตอนเช้า ขอให้ประชาชนบริเวณดังกล่าว ดูแลรักษาสุขภาพเนื่องจากสภาพอากาศที่เย็นลง รวมถึงให้ระวังอันตรายจากอัคคีภัยที่อาจจะเกิดขึ้นเนื่องจากสภาพอากาศแห้งและลมแรง

จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง  
ประกาศ ณ วันที่ 29 พฤศจิกายน พ.ศ. 2567 เวลา 05.00 น. กรมอุตุนิยมวิทยาจะออกประกาศฉบับต่อไปใน วันที่ 29 พฤศจิกายน พ.ศ. 2567 เวลา 17.00 น.