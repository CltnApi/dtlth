---
layout: post
code: "ART2411120942047TVB"
origin_url: "https://www.khaosod.co.th/breaking-news/news_9502148"
image: "https://github.com/user-attachments/assets/30a5f4ac-bcfe-4bee-80f0-e7df24e384f9"
title: "ทนายรณณรงค์ มองไม่เห็น ทนายตั้ม จะพลิกคดี ลั่นรู้สึกอาย จู่ๆ คนในทีมทนายอเวนเจอร์ต้องไปอยู่ในคุก"
description: "ทนายรณณรงค์ เชื่อตำรวจหลักฐานแน่น มองไม่เห็น ทนายตั้ม จ..."
category: "HOT_NEWS"
language: "th"
date: 2024-11-12T09:46:07.446Z
---

# ทนายรณณรงค์ มองไม่เห็น ทนายตั้ม จะพลิกคดี ลั่นรู้สึกอาย จู่ๆ คนในทีมทนายอเวนเจอร์ต้องไปอยู่ในคุก

[![ทนายรณณรงค์ มองไม่เห็น ทนายตั้ม จะพลิกคดี ลั่นรู้สึกอาย จู่ๆ คนในทีมทนายอเวนเจอร์ต้องไปอยู่ในคุก](https://www.khaosod.co.th/wpapp/uploads/2024/11/ronnarong.jpg "ทนายรณณรงค์ มองไม่เห็น ทนายตั้ม จะพลิกคดี ลั่นรู้สึกอาย จู่ๆ คนในทีมทนายอเวนเจอร์ต้องไปอยู่ในคุก")](https://www.khaosod.co.th/wpapp/uploads/2024/11/ronnarong.jpg)

**ทนายรณณรงค์ เชื่อตำรวจหลักฐานแน่น มองไม่เห็น ทนายตั้ม จะพลิกคดี เผย ‘นุ’ คือตัวแปรสำคัญ ลั่นรู้สึกอาย จู่ๆ คนในทีมทนายอเวนเจอร์ต้องไปอยู่ในคุก ทำไมต้องข้ามศีลธรรม**

วันที่ 12 พ.ย.67 ทนายรณณรงค์ แก้วเพชร ให้สัมภาษณ์กับสื่อมวลชน ภายหลังรับฟังคำชี้แจงของ นายสายหยุด เพ็งบุญชู ทนายความของนายษิทรา เบี้ยบังเกิด หรือทนายตั้ม ที่ได้พูดคุยกันในรายการดัง

ทนายรณณรงค์ กล่าวว่า ได้พูดคุยกับทนายสายหยุด ทราบว่า ทนายตั้มปรับตัวได้แล้ว ก็คงไม่ตายในคุก น่าจะไม่ได้คิดฆ่าตัวตาย ทำใจได้แล้วว่าต้องอยู่ยาว เพราะพูดจากปากตัวเองว่า ไม่ยื่นประกันตัว เนื่องจากเจ้าตัวเป็นทนายอยู่แล้ว ก็จะทราบดีว่า จะได้รับการประกันหรือไม่

ในการต่อสู้คดีความ ทนายความต้องเอากฎหมายเป็นที่ตั้งว่า ถ้าหากถูกแจ้งข้อหาฉ้อโกง เราก็ต้องสู้คดีว่าเราไม่ได้ฉ้อโกง ซึ่งส่วนใหญ่ทนายก็จะต่อสู้คดีด้วยเหตุผลที่ว่า ไม่ได้ฉ้อโกงแต่ผิดสัญญาทางแพ่ง ซึ่งเป็นรูปแบบการต่อสู้พื้นฐาน ไม่ได้เป็นการสู้คดีที่แปลกอะไร แต่มองว่าที่ตำรวจสอบปากคำอีกฝ่ายหลายชั่วโมงเป็นเพราะว่ามีข้อมูลเยอะ ซึ่งวิสัยของคนรวย เขามักจำไม่ได้ว่าทำอะไรไปบ้าง จะต้องมาไล่หรือค้น เป็นเหตุผลทำให้สอบปากคำนาน ส่วนแนวทางที่ทนายสายหยุดประกาศว่าจะสู้คดีนั้นมองว่า แค่ประกันตัวยังไม่สามารถยื่นผ่านเลย แล้วจะไปสู้คดีได้ยังไง

และตนได้เห็นหลักฐานแชทที่มีการพูดคุยตอบโต้เรื่องเงิน 71 ล้านนั้น มันไม่ใช่การยืมเงิน ซึ่งมันมีเรื่องราวเกี่ยวกับเรื่องการลงทุน ถ้าหากเราอ่านแต่คำว่า ให้ และไปตีความว่า ให้โดยเสน่หา ตนมองว่ามันไม่ได้ จะต้องดูองค์ประกอบโดยรวมทั้งหมด ว่าบทสนทนานั้นหมายความว่ายังไง ลงทุน 70 กว่าล้าน แต่สัญญาไม่มีสักฉบับ ตนมองว่ามันเป็นเรื่องที่แปลกมาก มีเพียงแค่ข้อความในไลน์คุยกัน ซึ่งเป็นข้อความที่เลขามาดามอ้อยพูดคุยกับทนายตั้ม และในแชทนั้นก็ไม่มีรายละเอียดที่กล่าวถึงการจ้างเขียนโปรแกรม เหมือนแชทที่เห็นนั้น พูดคุยกันแต่เฉพาะส่วนของเงิน 71 ล้าน

ซึ่งถ้าหากให้ตนประเมินทิศทางการต่อสู้คดีของทนายตั้มนั้น มองว่า ไม่น่าจะได้ประกันตัวจะต้องทำใจรับสภาพ ซึ่งพรุ่งนี้ครบ 1 เดือน ที่ทนายอเวนเจอร์ พาผู้เสียหายไปแจ้งความที่กองปราบ ก็รู้สึกอายเหมือนกัน ตอนแรกไปหาบอสดิไอคอน ซึ่งตอนนี้พวกเขาอยู่ในเรือนจำแล้ว ฝั่งเราผ่านไปไม่ถึงเดือน ก็มีคนอยู่ในเรือนจำเหมือนกัน ยืนอยู่ข้างๆ กันก็รู้สึกอาย เหมือนว่าเราเลือกคบคนชั่วหรือคนไม่ดีมาอยู่ข้างข้างเรา ซึ่งถ้าหากใครจะด่าจะว่าก็เชิญ คนอื่นที่เขาเงียบก็รู้สึกอายแต่ไม่กล้าพูดแต่ในส่วนของตนก็ไม่มีอะไรต้องเสียแล้ว

“ส่วนกระแสสังคมที่มองว่าทนายดังทิ้งเพื่อนนั้นก็ต้องดูด้วยว่าเพื่อนทำอะไรมา ถ้าทำเรื่องที่ไม่ร้ายแรงก็ยังพอหันกลับไปคุยกันได้ แต่นี่มันเรื่องร้ายแรง ซึ่งจะจบแค่ข้อหานี้หรือไม่ก็ยังไม่รู้เลย แต่ยืนยันว่าไม่ได้ตัดเพื่อน แค่ให้แยกกันว่าในส่วนที่เพื่อนทำก็ต้องรับกรรมไป ที่ออกมาพูดประเด็นนี้เพราะไม่อยากให้หน่วยงานราชการรู้สึกเกรงใจใคร อยากให้ดำเนินคดีไปตามกฎหมาย มองว่าทนายตั้ม เป็นผู้บริสุทธิ์อยู่ แค่มีหมายจับหลายหมายจับเท่านั้นเอง” ทนายรณณรงค์ กล่าว

ตนเชื่อหลักฐานของตำรวจมากกว่าคำชี้แจงของทางฝั่งทนายตั้ม มองว่าเหตุผลในการต่อสู้คดีที่จำเป็นต้องสู้ด้วยวิธีนี้ คือ บอกว่าการให้โดยเสน่หา เพราะว่าอีกฝ่ายหลังชนฝา ถอยไม่ได้แล้ว ส่วนตัวก็ไม่เข้าใจเหมือนกันว่าจะพูดออกมาทำไม ถ้าหากจะเก็บเหตุผลนี้ไว้สู้คดีก็ควรจะอยู่เงียบๆ พอบอกว่าเป็นการให้โดยเสน่หามันก็เกิดคำถามตามมาว่าใครจะให้เงินเราเยอะขนาดนั้น และการที่เราตั้งป้อมไว้ว่า เป็นการผิดสัญญา มันแสดงเจตนาว่า เราไม่ประสงค์ที่จะคืนเงิน 71 ล้าน ตนมองว่าถ้าหากไม่ได้ทำโครงการจริงทำไมไม่คืนเงินจำนวนนี้ไป อย่าพยายามเอากฎหมายมาเป็นกำแพงแล้วข้ามศีลธรรมไป

อย่างไรก็ตาม ที่อีกฝ่ายบอกว่ามีหลักฐานเด็ดในการพลิกคดีนั้น ตนมองว่า ไม่มีเลย ส่วนที่อีกฝ่ายบอกว่า เคยมีทนายคนนึง ถึงแม้จะไม่ใช่ทนายดัง ก็เคยได้รับเงิน 1 ล้านยูโร จากเจ๊อ้อยมาแล้วเหมือนกัน ตนมองว่า ถึงแม้มาดามอ้อยจะเป็นคนใจบุญสุนทานให้เงินยังไง แต่ไม่ได้หมายความว่าเค้าจะต้องให้เงินทุกคนเสมอไป เขาอาจจะมองว่าให้เงินไปทำธุรกิจแต่มันก็ต้องมีธุรกิจอยู่จริงไม่ใช่ธุรกิจยกเมฆ ซึ่งตนก็เห็นว่ามันไม่เป็นประโยชน์ทางรูปคดีเลย และเห็นว่าพยานปากสำคัญที่สุดในคดีนี้คือ นุ มากกว่า หากรับสารภาพก็จบ คดีจะพลิกหรือไม่ก็อยู่ที่นุ

ผู้สื่อข่าวถามว่า ตอนไปเที่ยวด้วยกันกับนายษิทราเคยเจอนุด้วยหรือไม่ นายรณณรงค์ ยิ้มและตอบเพียงว่า “ให้ไปถามเขานู่น” ผู้สื่อข่าวจึงถามย้ำว่า แสดงว่าเคยเจอ และเคยคุยด้วยหรือไม่ นายรณณรงค์ ตอบว่า ”ผมคุยเยอะกว่านั้นแยะ“ ส่วน นุ จะดูมีฐานะพอจะมีบ้านหรือรถหรูหรือไม่นั้น นายรณณรงค์ กล่าวเพียงว่า ก็แปลกใจอยู่ และแปลกใจตั้งแต่ที่เขาคุยเรื่อง 39 ล้าน ผู้สื่อข่าวถามอีกว่า แสดงว่าเคยได้ยินพวกเขาคุยเรื่องเงิน 39 ล้านใช่หรือไม่ นายรณณรงค์ ตอบว่า “ผมจำไม่ได้ ลืมแล้ว พูดไปแล้วก็ลืม”