---
layout: post
code: "ART2410310916NO587C"
origin_url: "https://www.khaosod.co.th/https://www.khaosod.co.th/sports/news_9483223"
image: "https://github.com/user-attachments/assets/d187ed4b-d456-4f24-92f0-b46d0c09f576"
title: "18 ชาติร่วมชิงชัย สิงห์ ไทยแลนด์ จูเนียร์ เวิลด์ กอล์ฟ แชมเปียนชิพ 2024"
description: "สมาคมกีฬากอล์ฟแห่งประเทศไทยฯ จัดศึกใหญ่ การแข่งขันกอล์ฟเยาวชนนานาชาติรายการ “สิงห์ ไทยแลนด์ จูเนียร์ เวิลด์ กอล์ฟ แชมเปียนชิพ 2024” ครั้งที่ 15"
category: "SPORTS"
language: "th"
date: 2024-11-01T12:00:45.387Z
---

# 18 ชาติร่วมชิงชัย สิงห์ ไทยแลนด์ จูเนียร์ เวิลด์ กอล์ฟ แชมเปียนชิพ 2024

[![18 ชาติร่วมชิงชัย สิงห์ ไทยแลนด์ จูเนียร์ เวิลด์ กอล์ฟ แชมเปียนชิพ 2024](https://www.khaosod.co.th/wpapp/uploads/2024/10/chok-4.jpg "18 ชาติร่วมชิงชัย สิงห์ ไทยแลนด์ จูเนียร์ เวิลด์ กอล์ฟ แชมเปียนชิพ 2024")](https://www.khaosod.co.th/wpapp/uploads/2024/10/chok-4.jpg)

สมาคมกีฬากอล์ฟแห่งประเทศไทยฯ จัดศึกใหญ่ การแข่งขันกอล์ฟเยาวชนนานาชาติรายการ “สิงห์ ไทยแลนด์ จูเนียร์ เวิลด์ กอล์ฟ แชมเปียนชิพ 2024” ครั้งที่ 15 ที่สนามกอล์ฟหลวงหัวหิน พาร์ 72 อ.หัวหิน จ.ประจวบคีรีขันธ์ ระหว่างวันที่ 31 ต.ค.-3 พ.ย.67

รายการนี้ ได้รับการสนับสนุนจาก สิงห์ คอร์เปอเรชั่น เปิดโอกาสให้กับนักกอล์ฟเยาวชนในรุ่นต่างๆทั่วประเทศ ได้พัฒนาฝีมือแข่งกับนักกอล์ฟต่างชาติ โดยแข่งสโตรคเพลย์ แบ่งเป็น 4 รุ่นอายุ ชาย-หญิง คลาสเอ (อายุ 15-17 ปี) คลาสบี (อายุ 13-14 ปี) คลาสซี (อายุ11-12 ปี) และคลาสดี (อายุ 9-10 ปี) ซึ่งคลาสเอ-บี แข่ง 4 วัน 72 หลุม(วันที่ 31 ต.ค.-3 พ.ย.67) และ คลาสซี-ดี แข่ง 3 วัน 54 หลุม (วันที่ 31 ต.ค.-2 พ.ย.) สำหรับการชิงชัยมีทั้งบุคคล และประเภททีม

ปีนี้ มีนักกีฬาจาก 18 ชาติ เข้าร่วมแข่งขัน คือ เกาหลีใต้, ฮ่องกง จีน, ฟิลิปปินส์, สิงคโปร์, ญี่ปุ่น, อินโดนีเซีย, เวียดนาม, เมียนมา, อินเดีย, เนปาล, กัมพูชา, ศรีลังกา, ฝรั่งเศส, แคนาดา, สหรัฐ, กวม, สวีเดน รวมทั้งนักกีฬาจากไทย ที่ผ่านการคัดเลือก ประชันกับยอดฝีมืออีก 17 ชาติ

สำหรับพิธีเปิดการแข่งขัน มีขึ้นวันที่ 30 ต.ค.67 ได้รับเกียรติจาก นายรวินทร์ ชมพูนุชธานินทร์ กรรมการประชาสัมพันธ์ สมาคมกีฬากอล์ฟแห่งประเทศไทยฯ เป็นประธานในพิธี ร่วมกับนักกอล์ฟจากประเทศต่างๆ โดยต่างประทับใจกับการแสดงในพิธีเปิด ที่สมาคมกีฬากอล์ฟแห่งประเทศไทยฯ จัดไว้ พร้อมงานเลี้ยงต้อนรับที่อบอุ่น ด้วยอาหารไทยและอาหารทะเลชื่อดังของเมืองหัวหิน

การแข่งขันรายการนี้จัดมาอย่างยาวนาน เพื่อพัฒนาศัยภาพนักกอล์ฟไทย ได้มีโอกาสปะทะฝีมือกับยอดนักกอล์ฟชาติต่างๆ โดยล่าสุดเมื่อปีที่แล้ว ในการจัดครั้งที่ 14 นักกอล์ฟไทย คว้ามา 7 แชมป์ จาก มาริษา โตใจ แชมป์โอเวอร์ออลแชมเปี้ยน, เจษฎา ช่วงประยูร แชมป์โอเวอร์ออล แชมเปี้ยน, ธณัฎฐสรณ์ สุปินราษฎร์ แชมป์คลาสเอ ชาย, วิรดา ถวิลสังข์ แชมป์คลาสบี หญิง, ธกฤต ศุภกรชูวงศ์ แชมป์คลาสซี ชาย, ณิชกมล พนาพิศาล แชมป์คลาสซี หญิง และ พลอยนภัส อมรวานิชย์ แชมป์คลาสดี หญิง

ทั้งนี้แฟนกอล์ฟสามารถเข้าร่วมชมการแข่งขันที่สนาม หรือสามารถติดตามผลการแข่งขันได้ทางเว็บไซต์ของสมาคมฯ http://www.tga.or.th