---
layout: post
code: "ART24103109061EG9R0"
origin_url: "https://www.khaosod.co.th/https://www.khaosod.co.th/lifestyle/news_9482234"
image: "https://github.com/user-attachments/assets/1d25bb13-1c36-40e3-8789-2c8658b39bc3"
title: "สดจากเยาวชน - ฟาร์มสุขแสนสนุก เด็กชายนักตกปลา"
description: "ชีวิตในสวนคือโลกการเรียนรู้อันหลากหลาย...สำหรับเด็กวัยซุกซน สวนผักรอบๆ ตัวมีเรื่องราวมากมายให้ผจญภัยไปพร้อมกับการช่วยงานใช้เวลาร่วมกันกับคุณพ่อคุณแม่"
category: "LIFESTYLE"
language: "en"
date: 2024-11-01T11:00:00.662Z
---

# สดจากเยาวชน - ฟาร์มสุขแสนสนุก เด็กชายนักตกปลา

[![สดจากเยาวชน - ฟาร์มสุขแสนสนุก เด็กชายนักตกปลา](https://www.khaosod.co.th/wpapp/uploads/2024/10/prrrp.jpg "สดจากเยาวชน - ฟาร์มสุขแสนสนุก เด็กชายนักตกปลา")](https://www.khaosod.co.th/wpapp/uploads/2024/10/prrrp.jpg)

ชีวิตในสวนคือโลกการเรียนรู้อันหลากหลาย…

สำหรับเด็กวัยซุกซน สวนผักรอบๆ ตัวมีเรื่องราวมากมายให้ผจญภัยไปพร้อมกับการช่วยงานใช้เวลาร่วมกันกับคุณพ่อคุณแม่ พื้นที่ปลูกผักรอบบ้านจึงไม่เพียงเป็นสวนสวรรค์ แต่ยังเป็นสวนสนุกให้ได้มาเจอแดด สัมผัสดิน วิ่งเล่นอิสระ

คลองบางมด

สวนไหนมีสภาพแวดล้อมดี มีพืชพรรณ ก็เท่ากับว่ามีอาหารให้เลือกมากมาย **“ฟาร์มของเรามีผักหลายชนิดครับ มีผลไม้ สมุนไพร ดอกไม้กินได้ เลี้ยงเป็ด เลี้ยงไก่ ก็เก็บไข่ได้ทุกวันครับ ในบ่อในคลองก็มีปลา อยากกินก็ตกเอา”** เสียงเล่าของ **แคนดู เด็กชายศิวิไลซ์ สุทธิวรากร** ก่อนออกแรงเหวี่ยงเบ็ดไม้ไผ่ออกไป

เด็กชายแคนดู

**เด็กชายแคนดูและครอบครัวใช้ชีวิตแบบฉบับคนในเมืองมานาน ก่อนจะทบทวนใหม่เปลี่ยนชีวิตมาเป็นเกษตรกรชาวกรุงเทพฯ เริ่มต้นลงมือปลูกผักในเมืองกับเพื่อนๆ เมื่อ 4 ปีก่อน ในชื่อ.. เซฟทิสต์ฟาร์ม (SAFETist Farm) เนรมิตพื้นที่ริมคลองบางมด ย่านทุ่งครุ กรุงเทพมหานคร ให้เป็นคลังอาหารปลอดภัย**

ยกยอรอปลา

จากที่ร่วมกันเช่าที่ดินไร่กว่า วันนี้ขยับขยายกลายเป็นฟาร์ม เป็นคาเฟ่ และเป็นแหล่งเรียนรู้การพึ่งพาตนเองขนาดกว่า 3 ไร่ มีผลผลิต พืชผัก ไข่ ปลา สด สะอาด ปลอดภัย หมุนเวียนเผื่อแผ่ไปยังเหล่าสมาชิก

_แคนดู 8 ขวบ เติบโตมาในสวนผัก ตามติดคุณพ่อคุณแม่เข้าแปลงผัก ตั้งแต่เริ่มลงมือปรับพื้นที่ เปลี่ยนดินเหนียวหนึบหนับให้ปลูกผักงาม ดูแล รดน้ำ จนเก็บเกี่ยวผลผลิตมาแล้วหลายรุ่น ทุกวัน ทุกฤดู คือประสบการณ์ชีวิต ได้เห็น ได้สัมผัส ทดลอง ทำกิจกรรมที่ชอบ ที่สนใจ_

**“ผมชอบตกปลาครับ มันสนุก แล้วก็ต้องมีสมาธิด้วย”** พูดจบแคนดูก็ชวน **พี่ซูส ชุติพนธ์ อาร์ฮูเซ็น** คู่ซี้ต่างวัยลุยแปลงผักช่วยกันขุดหาไส้เดือน เป้าหมายคือแปลงที่อยู่ในร่ม อากาศไม่ร้อนจัด

ภารกิจขุดไส้เดือน

แคนดูบอกว่า “ตรงไหนแดดร้อนๆ ไส้เดือนก็จะหนีไปครับ เขาจะชอบอยู่ร่มๆ ชื้นๆ ฟาร์มเรามีไส้เดือนตัวอ้วนๆ เยอะ เพราะว่าดินที่นี่อุดมสมบูรณ์ ไม่มีสารเคมีอะไร ไส้เดือนก็จะช่วยพรวนดิน ช่วยให้ผักเจริญเติบโต แล้วก็ใช้เป็นเหยื่อตกปลาได้ด้วย”

ได้แล้วปลานิล

สังเกตปลาหมอคางดำ

**ช่วงสาย สองเด็กชายประจำที่พร้อมเบ็ดคู่ใจใส่เหยื่อ สังเกต และเฝ้ารอ ตกบ่อยๆ ได้ปลาซ้ำๆ จนจำได้แม่น “ปลาในบ่อก็จะพวกปลาสวาย ปลาดุก ปลาช่อน ปลานิล ปลาซักเกอร์ ปลากะสง ปลาบู่ ปลากะพงครับ ถ้าในคลองก็จะมีปลาชะโด แล้วก็ปลาหมอคางดำ ช่วงนี้เยอะมากเลยครับ ปลาหมอคางดำมันจะทำลายสัตว์น้ำ เพราะมันจะกินปลาตัวเล็กๆ พวกลูกปลาที่มันอยู่ในคลอง ปลาชนิดอื่นๆ เลยไม่ค่อยมี เพราะปลาหมอคางดำมันระบาด เขาเรียกว่าเอเลี่ยนสปีชีส์”**

ปลาช่อนฝีมือพี่ซูส

ปลาหมอคางดำมีถิ่นกำเนิดในทวีปแอฟริกา อยู่ได้ทั้งน้ำจืด น้ำกร่อย และน้ำเค็ม กินทุกอย่างเป็นอาหาร ไม่ว่าพืช สัตว์ แพลงตอน ลูกปลา ลูกกุ้ง ซากสิ่งมีชีวิต จึงส่งผลเสียต่อระบบนิเวศ สัตว์น้ำ ปลาพื้นถิ่น และวิถีชีวิตคนริมน้ำ

![สดจากเยาวชน](https://www.khaosod.co.th/wpapp/uploads/2024/10/07-5.jpg)

ชิมเมนูปลา

_แคนดูบอกว่า “อยากจะตกปลาหมอคางดำให้หมดไปจากคลอง” ความคิดเล็กๆ ของเด็กๆ บอกอะไรได้หลายอย่าง แม้ปลาหมอคางดำผู้รุกรานแหล่งน้ำเป็นวิกฤตที่ต้องเผชิญ ขณะเดียวกันก็เป็นโอกาสของเด็กๆ ได้เรียนรู้และเข้าใจถึงความเปลี่ยนแปลงของธรรมชาติรอบๆ ตัว_

**พบเด็กชายนักตกปลา เช้าวันเสาร์ที่ 2 พฤศจิกายน ช่อง 3 กด 33 เวลา 05.05 น. และเวลา 07.30 น. ทางเพจทุ่งแสงตะวัน Youtube PAYAI TV**

**กนกวรรณ อำไพ**