---
layout: post
code: "ART2411170302OGMZTG"
origin_url: "https://www.khaosod.co.th/entertainment/news_9508937"
image: "https://github.com/user-attachments/assets/a31e33a5-c57b-4cf7-866b-f70c3cd68cd4"
title: "เบลล่า ชวน วิล ชวิณ ทำบุญร่วมชาติ ปลื้มยอดบุญกฐินวัดไทยในญี่ปุ่น เกินคาด 5 ล้าน"
description: "ขึ้นแท่นคู่รักสายบุญ เบลล่า ราณี ชวนหวานใจหนุ่ม วิล ชวิณ ทำบุญร่วมชาติ ปลื้มยอดบุญกฐินวัดไทยในญี่ปุ่น เกินคาด 5 ล้าน"
category: "ENTERTAINMENT"
language: "th"
date: 2024-11-17T03:22:25.932Z
---

# เบลล่า ชวน วิล ชวิณ ทำบุญร่วมชาติ ปลื้มยอดบุญกฐินวัดไทยในญี่ปุ่น เกินคาด 5 ล้าน

[![เบลล่า ชวน วิล ชวิณ ทำบุญร่วมชาติ ปลื้มยอดบุญกฐินวัดไทยในญี่ปุ่น เกินคาด 5 ล้าน](https://www.khaosod.co.th/wpapp/uploads/2024/11/bellaWill-5.jpg "เบลล่า ชวน วิล ชวิณ ทำบุญร่วมชาติ ปลื้มยอดบุญกฐินวัดไทยในญี่ปุ่น เกินคาด 5 ล้าน")](https://www.khaosod.co.th/wpapp/uploads/2024/11/bellaWill-5.jpg)

ขึ้นแท่นคู่รักสายบุญ เบลล่า ราณี ชวนหวานใจหนุ่ม วิล ชวิณ ทำบุญร่วมชาติ ปลื้มยอดบุญกฐินวัดไทยในญี่ปุ่น เกินคาด 5 ล้าน

ขึ้นแท่นเป็นนางเอกสายบุญ สำหรับ **‘เบลล่า ราณี แคมเปน’** ที่ล่าสุดเพิ่งไปเป็นเจ้าภาพกฐินในต่างแดน โดยชวนครอบครัว และเพื่อนๆ ไปทำบุญทอดกฐิน ที่วัดไทยในเมืองนาโงย่า ประเทศญี่ปุ่น รวมทั้งยังชวนหวานใจหนุ่ม **‘วิล ชวิณ เจียรวนนท์’** ไปร่วมบุญในครั้งนี้ด้วย ทำเอาหลายคนต่างชื่นชม และแซวว่าเป็นคู่รักสายบุญ ทำบุญร่วมชาติ ตักบาตรร่วมขัน

![](https://www.khaosod.co.th/wpapp/uploads/2024/11/bellaWill-2.jpg)

ล่าสุดวันที่ 16 พ.ย. 2567 มีโอกาสเจอ **‘เบลล่า’** ที่มาร่วมงานฉลองครบรอบ 5 ของแบรนด์ JEWELLISTA (จีเวลลิสต้า) แบรนด์เครื่องประดับไทย ในงาน “5 – Year Anniversary Event” ณ ศูนย์การค้าเซ็นทรัล เวสต์เกต เธอได้ให้สัมภาษณ์ถึงบรรยากาศในงานบุญกฐินสามัคคี ที่ประเทศญี่ปุ่น และยอดทำบุญเกินคาด 5 ล้านบาท

ด้านหวานใจหนุ่ม ‘วิล’ ว่างตรงกัน ก็เลยถือโอกาสชวนมาร่วมทำบุญด้วย แม้ว่าจะยังเกร็งไม่ค่อยชินที่ต้องออกงานเจอคนเยอะๆ ด้วยเป็นคนขี้อาย นอกจากนี้ เบลล่า ได้เผยเรื่องที่ไปฝากไข่ไว้ เตรียมพร้อมเผื่ออนาคตด้วย

**ล่าสุดไปทำบุญกฐินวัดไทยที่ญี่ปุ่น?**  
“สาธุค่ะ งานบุญกฐินที่ญี่ปุ่น ที่เมืองนาโงย่า สำเร็จลุล่วงด้วยดีค่ะ ก็ได้ยอดเกินกว่าที่คิดเอาไว้ ประมาณ 5 ล้านนิดๆ จากที่ตั้งไว้ 4 ล้าน เดี๋ยวทางวัดจะนำเงินที่ได้ไปหล่อพระ เพราะว่ายังไม่มีพระประธาน”

ADVERTISEMENT

“บรรยากาศวันนั้นคึกคักมากเลยค่ะ พอนั่งรถไปถึง ตกใจ ทำไมคนเต็มวัดเลย เป็นคนไทยที่อยู่ในย่านนั้น เพราะว่าเป็นวัดไทยวัดแรก ก็ต้อนรับกันอย่างอบอุ่นค่ะ อากาศกำลังดี อาจจะมีบางช่วงที่ทุกคนทักว่าทำไมรูปเหมือนเมืองไทยเพราะว่าแดดมันแรงมากค่ะ แต่ว่าทุกอย่างก็ดำเนินไปด้วยดี ก็เป็นไปตามที่ตั้งใจ เพราะด้วยเจตนาเราคือดีใจที่ได้เป็นส่วนหนึ่งที่ทำให้คนไทยที่อยู่ในย่านนั้นได้มีวัดไทย เหมือนเป็นที่พึ่งทางจิตใจ และได้ประกอบกิจทางสงฆ์ด้วยค่ะ”

**มีเพื่อนร่วมบุญจากไทยไปเยอะเลย?**  
“ใช่ค่ะ ก็จะมีน้องๆ ที่ช่อง 3 ไปร่วมด้วยค่ะ ดีเลย บรรยากาศครึกครื้นแล้วก็อบอุ่นมาก”

**คุณเขา(วิล ชวิณ) ก็ไปด้วย?**  
“อ๋อ ใช่ค่ะ แล้วก็ครอบครัวด้วยค่ะ(ยิ้ม)”

**รูปที่ถ่ายออกมาคือสว่างวาบมาก?**  
“ยังไงหรอคะ(หัวเราะ) (ชุดขาวเราอยู่คู่กันมันสว่างดี) อ๋อ ค่ะ ขอบคุณค่ะ มันแดดจ้า (ยิ้ม)”

**ความตั้งใจของเขาอยากไปร่วมบุญกับเราด้วยทุกครั้ง?**  
“ความจริงแล้วแต่โอกาสค่ะ ถ้ามีโอกาสที่ว่างตรงกัน เขาก็ยินดีมาร่วมอยู่แล้ว”

**เขาเกร็งน้อยลงมั้ย เจอคนเยอะ?**  
“ยังเลยค่ะ ยังไม่ค่อยชิน ด้วยความที่ไม่ค่อยได้ออกมาเจอคนเยอะๆ อย่างนี้ด้วย แล้วก็ไม่ได้คิดว่าจะมีคนเยอะขนาดนั้นด้วยค่ะ (แสดงว่าภาพคู่นั้นเกร็ง) เกร็งๆ ค่ะ (หัวเราะ)”

**เวลาเขาไปเดินคนเดียวมีคนจำได้ถ่ายภาพมา?**  
“ใช่ค่ะ เบลก็คุยว่าเป็นยังไงบ้าง ถามว่าเกร็งมั้ย ก็คือเหมือนยังเกร็งอยู่ ก็ขาดความเป็นส่วนตัวนั่นแหละ แต่ว่าโดยภาพรวมที่มาทักทายก็ค่อนข้างน่ารักกับเขา”

![](https://www.khaosod.co.th/wpapp/uploads/2024/11/bellaWill-4.jpg)

**ที่งานกฐินเขาฮอตมั้ย?**  
“ก็ไม่ได้ขนาดนั้นค่ะ เพราะว่ามันก็มีทั้งพิธีที่ต้องโฟกัส”

**หลายคนก็แซวทำบุญร่วมชาติ ตักบาตรร่วมขัน?**  
“ค่ะ ก็เราเป็นสายนี้อยู่แล้วแหละ ก็ต้องทำด้วยกันล่ะค่ะ (หัวเราะ) ไม่ใช่บังคับนะคะ เปล่าค่ะ แต่ว่าทำด้วยก็ดี มองอะไรไปในทิศทางเดียวกัน”

**ทุกอย่างลงตัวคลิกกันหมดแล้ว?**  
“มันก็ไม่ได้ทั้งหมดขนาดนั้น คนเรามันก็ต้องมีเรื่องที่ต้องปรับตัวเข้าหากัน ทำความเข้าใจกัน ภาพรวมก็ถือว่าโอเค (ผ่านทุกด่านทุกประตู) ค่ะ (หัวเราะ) โอเคค่ะ”

**จะมีโอกาสเห็นออกงานคู่กันมั้ย?**  
“น่าจะยังไม่ใช่เร็วๆ นี้แน่นอน อันนี้ก็ยังไม่กล้ายืนยัน ลุ้นไปก่อนนะคะ คือด้วยความที่งานเขาก็ยุ่งด้วย เขาไม่ได้อยู่หน้ากล้องหน้าสื่อ ไม่ได้ออกงานอยู่แล้วตั้งแต่แรก (เขารู้ตัวมั้ยมีคนอยากเจอ) น่าจะยังไม่ทราบอะไรขนาดนั้น เขาแค่แบบว่าทำไมถึงคนจำเขาได้เยอะจัง”

**หลายคนชมเขาหล่อเหมือนอาบน้ำวันละ 10 รอบ?**  
“เขาเรียกว่าช่างสรรหาคำ น่ารักดี (เราเห็นด้วยมั้ย?) เบลรู้สึกว่าก็ครีเอตดี สร้างสรรค์ดี (ปกติเราชมเขาหล่อมั้ย) มันจะแปลกๆ ปะ มันดูน่าจะแปลกๆ (ยิ้ม)”

**ทุกคนอยากจะอำนวยอวยชัยกับเราเร็วๆ?**  
“ก็ขอบคุณทุกคนนะคะ ที่คอยให้กำลังใจตลอด และสนับสนุนตลอดไม่ว่าเรื่องอะไร (เจอพี่ๆ น้องๆ สื่อได้มั้ย?) เจอเฉยๆ คุยด้วยไม่น่ารอด (หวงมั้ย) เปล่าเลยค่ะ”

![](https://www.khaosod.co.th/wpapp/uploads/2024/11/bellaWill-3.jpg)

**จริงๆ แล้วเขาเป็นคนขี้อายมั้ย?**  
“ด้วยธรรมชาติส่วนตัวก็ใช่ค่ะ เขาไม่ใช่คนออกงานอยู่แล้ว (ช่วยเทรนด้วยนะ) ได้ค่ะ”

**ล่าสุดไปฝากไข่ เตรียมความพร้อม?**  
“จะหมดอายุอยู่แล้วเนี่ย ก็ไม่ได้บอกอะไร คือมันเป็นช่วงที่พี่ๆ น้องๆ ช่วงนั้นเขาไปฝากกันเต็มเลย เราก็ลองดูบ้าง ก็เพิ่งทราบมาว่าความจริงแล้วเขาต้องฝากกันหลายๆ รอบ เราก็เพิ่งทำไปรอบเดียว (กำลังจะหมดอายุแล้ว) จำไม่ได้ ไม่แน่ใจ ก็สักพักนึงแล้ว”

**กังวลเรื่องอายุที่มากขึ้น?**  
“เป็นคำว่าเตรียมพร้อมไว้ก่อนในอนาคต ยังไม่รู้ว่าจะเป็นยังไง แต่ว่าก็เผื่อไว้ก่อน เผื่อถ้าอยากมี (กลับไปทำอีก?) เอาจริงๆ เดี๋ยวนี้มันก็มีนวัตกรรม ถ้าเราไม่สามารถมีธรรมชาติได้ มีตัวช่วยอีกก็ดีค่ะ (เริ่มคิดเรื่องอนาคตไว้แล้ว?) ความจริงคิดมาสักพักก่อนหน้าแล้ว เผื่อว่า แต่ว่าความจริงแล้ว อะไรจะเกิดขึ้นไม่เป็นไรเลย”.