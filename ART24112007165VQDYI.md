---
layout: post
code: "ART24112007165VQDYI"
origin_url: "https://www.khaosod.co.th/breaking-news/news_9513701"
image: "https://github.com/user-attachments/assets/7c82619d-2496-4e01-b5f5-ab446b305f9b"
title: "ช่องทาง ตรวจสอบรายชื่อ กลุ่มผู้สูงอายุ60ปีขึ้นไป รับเงินสด 10,000บาท"
description: "เปิดช่องทาง ตรวจสอบรายชื่อ กลุ่มผู้สูงอายุ 60 ปีขึ้นไป รับเงินสด 10,000 บาท เฟส 2 ลงทะเบียนผ่าแอปฯ \"ทางรัฐ\" เผยประกาศเดือนไหน"
category: "HOT_NEWS"
language: "th"
date: 2024-11-20T07:31:27.945Z
---

# ช่องทาง ตรวจสอบรายชื่อ กลุ่มผู้สูงอายุ60ปีขึ้นไป รับเงินสด 10,000บาท

[![ช่องทาง ตรวจสอบรายชื่อ กลุ่มผู้สูงอายุ60ปีขึ้นไป รับเงินสด 10,000บาท](https://www.khaosod.co.th/wpapp/uploads/2024/11/Cryptocurrency-1.jpg "ช่องทาง ตรวจสอบรายชื่อ กลุ่มผู้สูงอายุ60ปีขึ้นไป รับเงินสด 10,000บาท")](https://www.khaosod.co.th/wpapp/uploads/2024/11/Cryptocurrency-1.jpg)

**เปิดช่องทาง ตรวจสอบรายชื่อ กลุ่มผู้สูงอายุ 60 ปีขึ้นไป รับเงินสด 10,000 บาท เฟส 2 ลงทะเบียนผ่าแอปฯ “ทางรัฐ” เผยประกาศเดือนไหน**

วันที่ 20 พ.ย.2567 นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง เปิดเผยว่า หลังจากที่ประชุมคณะกรรมการนโยบายกระตุ้นเศรษฐกิจ ที่มี น.ส.แพทองธาร ชินวัตร นายกรัฐมนตรี เป็นประธาน เมื่อวันที่ 19 ต.ค.ที่ผ่านมา

มีมติเห็นชอบมาตรการแจกเงิน 10,000 บาท เฟส 2 ให้กับผู้สูงอายุ ที่มีอายุ 60 ปีขึ้นไป รวมประมาณ 4 ล้านคน ซึ่งจะพยายามปรับโครงการให้สามารถจ่ายเงินได้ก่อนวันตรุษจีน หรือวันที่ 29 ม.ค.2568

สำหรับการประกาศผลในการลงทะเบียนกลุ่มนี้ หลังจากตรวจสอบคุณสมบัติ ซึ่งจะตั้งเป้าให้เสร็จภายในเดือน ธ.ค. 67 นี้ โดยผู้ที่มีสิทธิ์ต้องผ่านการลงทะเบียนในระบบตรวจสอบสิทธิ์และพิสูจน์ตัวตน (KYC) และต้องไม่เป็นผู้ที่เคยได้รับเงินในเฟสแรก

“ยืนยันว่า กลุ่มผู้สูงอายุที่จะได้รับเงิน 10,000 บาท เฟส 2 ต้องเป็นผู้ลงทะเบียนผ่านแอปพลิเคชัน “ทางรัฐ” และผ่านการตรวจสอบแล้วเท่านั้น และต้องไม่เป็นกลุ่มที่เคยได้รับเงิน 10,000 บาทในเฟสแรก

เมื่อระบบตรวจสอบคุณสมบัติผู้ลงทะเบียนผ่านแอปฯ “ทางรัฐ” รัฐบาลจะเปิดให้ตรวจสอบรายชื่อ และหากเห็นว่าข้อมูลผิดพลาด ไม่ถูกต้องก็สามารถยื่นอุทธรณ์สิทธิได้” รมช.คลัง กล่าว

สำหรับผู้สูงอายุ 60 ปีที่ลงทะเบียนผ่านแอปฯ ทางรัฐไม่สำเร็จ หรือยืนยันตัวตนไม่ผ่าน รวมถึงกลุ่มเปราะบางที่ไม่มีสมาร์ทโฟน จะมีโอกาสลงทะเบียนเก็บตกได้รับเงินสด 10,000 บาทหรือไม่นั้น

นายจุลพันธ์ กล่าวว่า เรื่องนี้กำลังพิจารณา หากทำทันก็อาจจะเปิดให้มีโอกาสรับเงินสดได้ หากไม่ทันอาจจะให้ไปรวมอยู่ในกลุ่มใช้จ่ายผ่านดิจิทัลวอลเล็ต ซึ่งตรงนี้ยังไม่ได้ข้อสรุป ขอให้อดใจรอ แต่ยืนยันว่าทุกคนที่ลงทะเบียนและได้สิทธิจะได้รับเงิน 10,000 บาทแน่นอน

นอกจากนี้ หลังจากที่รัฐบาลได้มีการใส่เงินเพื่อกระตุ้นเศรษฐกิจในโครงการนี้ในเฟส 1 วงเงิน 1.45 แสนล้านบาทให้กับกลุ่มเปราะบาง ได้มีการรายงานการประเมินผลสำเร็จว่าสามารถกระตุ้นเศรษฐกิจได้ดีและจะมีผลส่งต่อไปยังเศรษฐกิจในไตรมาสที่ 4 ที่ทำให้เศรษฐกิจไทยในปีนี้จะขยายตัวได้ประมาณ 2.8%

ส่วนปี 2568 มองว่ายังเป็นทิศทางที่ดี โดยรัฐบาลยังคงเดินหน้ามาตรการเพิ่มรายได้ ลดรายจ่าย แก้ปัญหาหนี้สิน และเพิ่มการลงทุน ซึ่งต้องช่วยเหลือเป็นรายกลุ่ม คาดว่าเศรษฐกิจไทยจะเติบโตได้ไม่ต่ำกว่า 3%