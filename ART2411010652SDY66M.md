---
layout: post
code: "ART2411010652SDY66M"
origin_url: "https://www.khaosod.co.th/lifestyle/news_9472480"
image: "https://github.com/user-attachments/assets/da8edc74-b9e2-48c3-8a8a-fe63e38f4f99"
title: "สดจากเยาวชน - ตามหาโบราณวัตถุ  จากคูบัวสู่พระนคร"
description: " การที่เด็กๆ มีโอกาสเรียนรู้ประวัติศาสตร์ชุมชนท้องถิ่นของตนเองเป็นเรื่องที่น่ายินดี เด็กๆ โรงเรียนวัดมณีโชติ จังหวัดราชบุรี เคยไปเที่ยวพิพิธภัณฑสถานแห่งชาติ"
category: "LIFESTYLE"
language: "th"
date: 2024-11-01T14:30:13.107Z
---

# สดจากเยาวชน - ตามหาโบราณวัตถุ  จากคูบัวสู่พระนคร

[![สดจากเยาวชน - ตามหาโบราณวัตถุ  จากคูบัวสู่พระนคร](https://www.khaosod.co.th/wpapp/uploads/2024/10/SOD-1-scaled.jpg "สดจากเยาวชน - ตามหาโบราณวัตถุ  จากคูบัวสู่พระนคร")](https://www.khaosod.co.th/wpapp/uploads/2024/10/SOD-1-scaled.jpg)

การที่เด็กๆ มีโอกาสเรียนรู้ประวัติศาสตร์ชุมชนท้องถิ่นของตนเองเป็นเรื่องที่น่ายินดี เด็กๆ โรงเรียนวัดมณีโชติ จังหวัดราชบุรี เคยไปเที่ยวพิพิธภัณฑสถานแห่งชาติราชบุรี และเมืองโบราณคูบัวมาแล้ว ในภาคเรียนนี้คุณครูพามาตามหาโบราณวัตถุจากเมืองคูบัวที่ย้ายมาอยู่ที่กรุงเทพฯ ที่พิพิธภัณฑสถานแห่งชาติพระนคร เด็กๆ เตรียมตัวเดินทางพร้อมคำถามในใจ โดยเฉพาะประติมากรรมปูนปั้นสตรีนักดนตรี 5 คน

ประติมากรรมนักดนตรีหญิง 5 คน

**เช่น มีอายุมากี่ปีแล้วนะ เล่นเพลงอะไรหรือ เป็นชาวบ้านธรรมดาหรือไม่ และทำไมจึงมีแต่ผู้หญิง คำถามเหล่านี้เกิดจากการที่คุณครูชวนคุยชวนคิด ช่วยให้เด็กๆ มีเป้าหมายในการเรียนรู้ที่พิพิธภัณฑสถานแห่งชาติอย่างชัดเจน**

น้องหมวย น้องมัท และน้องจำปี

ประติมากรรมปูนปั้นสตรี 5 คนเล่นดนตรี ค้นพบที่โบราณสถานหมายเลข 10 เมืองโบราณคูบัว ตำบลคูบัว อำเภอเมืองราชบุรี แต่เดิมไม่สมบูรณ์เนื่องจากแตกหักหลุดออกเป็นชิ้นๆ หลังจากกรมศิลปากรขุดพบจึงนำมาบูรณะใหม่ โดยนำมาแปะลงบนถาดซีเมนต์ดังที่จัดแสดงอยู่ในพิพิธภัณฑสถานแห่งชาติพระนครในปัจจุบัน

คุณครูชวนคุยชวนคิดก่อนเดินทาง

**ด.ญ.ส่องดาว ดิศอรุณ** หรือ **น้องหมวย** บอกว่า _“หนูจินตนาการมาว่าจะเล็กกว่านี้ แต่พอมาเห็นจริงๆ ก็ใหญ่ค่ะ อยากให้เพื่อนๆ มาศึกษาหาความรู้มาชมกันนะคะ”_

ด.ญ.หมวย

ของจริงเมื่อมาเจอ เด็กๆ พบว่านักดนตรีหญิงที่นั่งขวาสุดดูยากหน่อยเพราะแขนชำรุดไปเกือบหมด แต่สันนิษฐานว่าอาจจะเป็นผู้เล่นกรับ คนถัดมาไม่มีเครื่องดนตรีใดในมือ หากดูจากท่านั่งน่าจะเป็นผู้ขับร้อง คนกลางดีดพิณ คนที่ 2 จากซ้ายตีฉิ่ง แปลว่าย้อนเวลากลับไป 1,100 ปีโดยประมาณมีการรู้จักเครื่องกำกับจังหวะที่เรียกว่าฉิ่งแล้ว และคนซ้ายสุดดีดพิณน้ำเต้าซึ่งเป็นเครื่องดนตรีมาจากอินเดีย วงดนตรีแบบที่เห็นในประติมากรรมปูนปั้นนี้ในสมัยโบราณเรียกว่าวงขับไม้บรรเลงพิณ ภัณฑารักษ์ของพิพิธภัณฑ์ช่วยให้เด็กๆ ดูและจินตนาการตามได้สนุกขึ้น

ด.ญ.จำปี

**ด.ญ.จำปี หยุดดูอยู่นานติดใจ “ในรูปเห็นไม่ค่อยชัด ของจริงดูชัดกว่ามากค่ะ แล้วก็สวยด้วย” ส่วนน้องพิ้งค์ ด.ญ.ประภาพร กันขำ เมื่อได้มาเห็นของจริงก็รู้สึกว่า “หนูอยากให้คนทั่วโลกรู้ว่าราชบุรีมีรูปปั้นนักดนตรีหญิง 5 คน หนูได้เห็นความสวยงามของศิลปะในสมัยก่อน และได้เห็นศิลปะในจังหวัดราชบุรีของเราด้วยค่ะ”**

แรกเจอนักดนตรีจากคูบัวสู่พระนคร

นอกจากได้พบประติมากรรมจากเมืองคูบัว เด็กๆ โรงเรียนวัดมณีโชติ ราชบุรี ยังได้เรียนรู้เรื่องราวประวัติศาสตร์โบราณคดีในยุคทวารวดีร่วมสมัยกับเมืองโบราณคูบัวอีกหลายแห่ง มีโอกาสได้ชมโกลเด้นบอย ประติมากรรมสัมฤทธิ์รูปบุรุษยืน และรูปสัมฤทธิ์สตรีพนมมือ ที่กลับคืนสู่ประเทศไทยในปีนี้อีกด้วย

โกลเด้นบอยอยู่ที่นี่

_ประวัติศาสตร์โบราณคดีที่ได้สัมผัสรับรู้น่าสนุกชวนศึกษาค้นคว้าต่อ ราชบุรียังมีเรื่องราวให้เด็กๆ เรียนรู้อีกมากมาย เริ่มจากชุมชนใกล้ตัวแล้วขยายออกไปตามความสนใจ_

เรียนรู้เรื่องราวยุคทวารวดี

**พบการเรียนรู้ประวัติศาสตร์สุดสนุกของเด็กๆ ราชบุรีในรายการทุ่งแสงตะวัน ตอน จากคูบัวสู่พระนคร วันเสาร์ที่ 26 ตุลาคม 2567 ทางช่อง 3 HD หมายเลข 33 เวลา 05.05 น. และ 07.30 น. ทางเพจเฟซบุ๊กทุ่งแสงตะวัน และยูทูบ payaiTv**

ธรรมจักรสวยที่สุดชิ้นหนึ่งของไทย



**วสวัณณ์ รองเดช**