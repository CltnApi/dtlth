---
layout: post
code: "ART2411050658SS3FAT"
origin_url: "https://www.khaosod.co.th/sports/news_9491005"
image: "https://github.com/user-attachments/assets/a7bbc23c-ed93-452a-bb8f-1c95080ac3c1"
title: "หมากล้อม หนุน “น้องกานต์” ลุย จารึกชื่อเข้าชิง ศึกหมากล้อมระดับโลก"
description: "สมาคมกีฬาหมากล้อมฯ หนุน “น้องกานต์” สร้างประวัติศาสตร์ไ..."
category: "SPORTS"
language: "th"
date: 2024-11-05T07:07:36.357Z
---

# หมากล้อม หนุน “น้องกานต์” ลุย จารึกชื่อเข้าชิง ศึกหมากล้อมระดับโลก

[![หมากล้อม หนุน “น้องกานต์” ลุย จารึกชื่อเข้าชิง ศึกหมากล้อมระดับโลก](https://www.khaosod.co.th/wpapp/uploads/2024/11/erw.jpg "หมากล้อม หนุน “น้องกานต์” ลุย จารึกชื่อเข้าชิง ศึกหมากล้อมระดับโลก")](https://www.khaosod.co.th/wpapp/uploads/2024/11/erw.jpg)

**“น้องกานต์” พงศกานต์ ศรอารา** นักหมากล้อมไทยคนแรกในประวัติศาสตร์ที่ผ่านควอลิฟาย ลุยศึกซัมซุง ไฟเออร์ แอนด์ มารีน อินชัวรัน เวิร์ล มาสเตอร์ บาดุก 2024 หรือที่คนในวงการยกให้เป็นโอลิมปิกของ**หมากล้อม** พร้อมลุยเต็มที่ หลังซุ่มซ้อมเตรียมตัวมาอย่างต่อเนื่อง “วิเชียร จึงวิโรจน์” นายกสมาคมกีฬาหมากล้อมแห่งประเทศไทย ยกย่อง “น้องกานต์” คือ อนาคตของวงการหมากล้อมไทย ที่สามารถผ่านควอลิฟายเข้าแข่งขันได้ถือว่าสุดยอดแล้ว พร้อมให้กำลังใจสร้างผลงานเต็มที่

![](https://www.khaosod.co.th/wpapp/uploads/2024/11/S__601997384.jpg)

“กานต์” พงศกานต์ ศรอารา นักกีฬาหมากล้อมคนไทยคนแรกในประวัติศาสตร์ที่ผ่านเข้ารอบ 32 คนสุดท้าย ในศึกหมากล้อมระดับโลก รายการ ซัมซุง ไฟเออร์ แอนด์ มารีน อินชัวรัน เวิร์ล มาสเตอร์ บาดุก 2024 หรือศึก ซัมซุง ไฟเออร์ คัพ 2024 (29thSAMSUNG FIRE & MARINE INSURANCE WORLD MASTERS BADUK 2024) ที่ประเทศเกาหลีใต้ ซึ่งถือเป็นการแข่งขันหมากล้อมรายการใหญ่ ที่รวมเอาสุดยอดนักหมากล้อมมืออาชีพมาชิงชัย โดยจะมีขึ้นตลอดเดือนพ.ย.นี้ ได้เดินทางเข้าพบ นายวิเชียร จึงวิโรจน์ นายกสมาคมกีฬาหมากล้อมแห่งประเทศไทย ที่อาคารเดอะ ธารา ซีพี ออลล์ เพื่อเข้ารับโอวาทและกำลังใจ ก่อนออกเดินทางไปแข่งขันรายการดังกล่าว ซึ่งจะเปิดฉากแข่งขันรอบ 32 คนสุดท้ายในวันที่ 12 และ 13 พ.ย.นี้

นายวิเชียร จึงวิโรจน์ นายกสมาคมกีฬาหมากล้อมแห่งประเทศไทย เผยว่า ในนามสมาคมต้องแสดงความยินดีกับ “น้องกานต์” ที่ได้ผ่านเข้าร่วมการแข่งขันรายการนี้ ซึ่งเปรียบเสมือนกีฬาโอลิมปิกเกมส์ของกีฬาหมากล้อม การผ่านควอลิฟายเข้าร่วมแข่งขันของ “น้องกานต์” ถือเป็นการสร้างประวัติศาสตร์หน้าใหม่ให้กับวงการหมากล้อมไทย ด้วยการเป็น 1 ใน 32 คนที่ได้แข่งขัน ซึ่งรายการนี้ก็เป็นรายการเดียวที่ให้โอกาสมือสมัครเล่นเข้าไปแข่งขันกับมืออาชีพที่เป็นโปรระดับโลก นี่จึงเป็นความพิเศษของรายการนี้ และเป็นความน่าตื่นเต้นที่เด็กไทยอายุเพียง 17 ปี ซึ่งเป็นนักหมากล้อมมือสมัครเล่นเพียงคนเดียวได้เข้าร่วมแข่งขันกับนักหมากล้อมระดับอาชีพอีก 31 คน

“น้องกานต์ เป็นนักหมากล้อมที่มีผลงานโดดเด่นมาตั้งแต่สมัยเด็กๆ โดยได้ 1 ดั้งตั้งแต่ 8 ขวบ ถือว่าเร็วมาก และตอนอายุ 11 ขวบ ได้ 4 ดั้ง ก่อนพัฒนาฝีมือมาเรื่อยๆ จนตอนนี้ถือเป็นมือ 1 ประเทศไทย และได้ฝีมือระดับ 6 ดั้ง เมื่อปี 2023 ซึ่งสมาคมมองว่า น้องกานต์ มีแววที่จะเป็นซูเปอร์สตาร์ของวงการหมากล้อมไทยได้เลย ส่วนความคาดหวังในทัวร์นาเมนต์นี้นั้น ต้องยอมรับว่าเป็นงานยาก เพราะต้องแข่งกับมือโปรจากทั่วโลก การที่จะเอาชนะมืออาชีพเหล่านั้นได้ ก็อาจจะเป็นเรื่องที่ยากมากๆ ซึ่งการที่ผ่านเข้าร่วมแข่งขันได้ก็ถือว่าสุดยอดมากแล้ว และสมาคมก็หวังว่าน้องกานต์จะสร้างผลงานและมีอันดับที่ดี”

นายวิเชียร เผยอีกว่า สมาคมยังมุ่งมั่นที่จะส่งเสริมและเผยแพร่กีฬาหมากล้อมทั้งในแง่ความเป็นเลิศและเพื่อการนันทนาการ ตอนนี้สมาคมมีนักกีฬาหมากล้อมที่มีฝีมือระดับดั้งแล้วกว่า 1 พันคน ระดับคิวอีกประมาณ 3 พันคน ซึ่งการที่เรามีฐานนักกีฬาที่แข็งแรงก็เชื่อว่าจะเป็นฐานสร้างวงการหมากล้อมไทยให้เข้มแข็ง ปูทางไปสู่การสร้างนักหมากล้อมระดับมืออาชีพ ซึ่งสมาคมกำลังผลักดันให้เกิดขึ้น และก็อยากเชิญชวนให้พ่อแม่ ผู้ปกครอง ส่งเสริมให้บุตรหลานมีโอกาสได้สัมผัสและลองเล่นกีฬาหมากล้อม ซึ่งถือเป็นกีฬาที่สามารถประยุกต์ทักษะในการเล่นไปใช้ในชีวิตประจำวันได้ด้วย โดยหมากล้อมจะช่วยฝึกทั้งในเรื่องสมาธิ ฝึกจิตใจให้เข้มแข็ง และยังสร้างวิธีคิด วิธีการบริหารและจัดการที่จะทำอย่างให้ชนะและไปให้ถึงเส้นชัยด้วย

ด้าน “น้องกานต์” เผยว่า ตนเองได้ถูกเชิญไปคัดเลือกในแมตช์เวิลด์กรุ๊ปจากทั่วโลก ที่ไม่มีนักกีฬาจากจีน, ญี่ปุ่น, เกาหลีใต้ และไต้หวัน ก่อนจะได้อันดับ 1 ทำให้ได้สิทธิ์เข้าร่วมในศึกซัมซุงไฟร์เออร์ ส่วนตัวทั้งตื่นเต้นและดีใจที่ได้เข้าร่วม เพราะเป็นรายการที่ใหญ่ระดับท็อปของโลก และมีเงินรางวัลสูงมากด้วย ซึ่งที่ผ่านมาก็พยายามเตรียมตัวทั้งการศึกษารูปแบบหมากจาก AI ฝึกซ้อมทำโจทย์ เล่นกับผู้เล่นออนไลน์ รวมถึงปรึกษากับโค้ช มร.สุ จินโป ผู้ฝึกสอน อยู่เรื่อยๆ ซึ่งตนก็ตั้งเป้าจะทำผลงานให้ดีที่สุด ไม่ว่าผลจะเป็นอย่างไรก็ตาม และถ้าชนะอย่างน้อยๆ ก็ขอเอาชนะตัวเองให้ได้ก็พอ ซึ่งตอนนี้ก็พร้อมแล้วที่จะแข่งขัน ส่วนก่อนแมตช์ซัมซุม ไฟร์เออร์จะเริ่มขึ้น ตนก็จะเดินทางไปร่วมศึก “หนานหยาง คัพ” ที่เมืองเฉิงตู สาธารณรัฐประชาชนจีน 1-7 พ.ย.67 เพื่อลับฝีมือด้วย

ขณะที่ มร.สุ จินโป ผู้ฝึกสอน เผยว่า รายการนี้จัดมาหลายปีแล้ว และปกติจะให้ระดับโปรลงแข่งได้เท่านั้น แต่ปีนี้เปิดให้มือสมัครเล่นเข้าร่วมด้วยในรอบสุดท้าย ซึ่ง “น้องกานต์” ก็เป็นผู้ที่ผ่านด่านในรอบคัดเลือกเข้าไปรอบสุดท้ายได้ ซึ่งในรอบไฟนอล นักกีฬาจากทั้ง จีน, เกาหลีใต้, ญี่ปุ่น และไต้หวัน ล้วนแต่โปรอาชีพฝีมือเก่งๆ ทั้งนั้น และกว่า 70 เปอร์เซ็นต์ ก็เป็นโปรระดับ 9 ดั้ง ซึ่งก็ถือเป็นประสบการณ์ที่ดีมากๆ สำหรับ “น้องกานต์” ที่จะได้เจอกับคู่แข่งมือท็อปๆ เหล่านี้ โดยที่ผ่านมา “น้องกานต์” มีการเตรียมฝึกซ้อมมาอย่างต่อเนื่อง และตนก็ได้กำชับไปว่าให้เล่นไปตามเกมตัวเองที่ฝึกซ้อมมา และไม่ต้องคิดมากว่าจะชนะหรือแพ้ เพราะการได้เข้าร่วมถือเป็นโบนัสและประสบการณ์ที่ล้ำค่าแล้ว