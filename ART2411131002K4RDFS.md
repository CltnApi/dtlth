---
layout: post
code: "ART2411131002K4RDFS"
origin_url: "https://www.khaosod.co.th/special-stories/news_9504012"
image: "https://github.com/user-attachments/assets/81128a54-21e5-46e8-9dc6-aa0261a3f400"
title: "อัญเชิญ เรือพระที่นั่ง-เรือพระราชพิธี กลับพิพิธภัณฑ์ กรมศิลป์ บูรณะให้งดงามดังเดิม"
description: "อัญเชิญ เรือพระที่นั่ง - เรือพระราชพิธี กลับพิพิธภัณฑสถานแห่งชาติเรือพระราชพิธี กรมศิลป์ เร่งสำรวจ บูรณะจุดที่อาจชำรุด ให้งดงามดังเดิม"
category: "SPECIAL_STORIES"
language: "th"
date: 2024-11-13T10:07:01.375Z
---

# อัญเชิญ เรือพระที่นั่ง-เรือพระราชพิธี กลับพิพิธภัณฑ์ กรมศิลป์ บูรณะให้งดงามดังเดิม

[![อัญเชิญ เรือพระที่นั่ง-เรือพระราชพิธี กลับพิพิธภัณฑ์ กรมศิลป์ บูรณะให้งดงามดังเดิม](https://www.khaosod.co.th/wpapp/uploads/2024/11/ship.jpg "อัญเชิญ เรือพระที่นั่ง-เรือพระราชพิธี กลับพิพิธภัณฑ์ กรมศิลป์ บูรณะให้งดงามดังเดิม")](https://www.khaosod.co.th/wpapp/uploads/2024/11/ship.jpg)

**อัญเชิญ เรือพระที่นั่ง – เรือพระราชพิธี กลับพิพิธภัณฑสถานแห่งชาติเรือพระราชพิธี กรมศิลป์ เร่งสำรวจ บูรณะจุดที่อาจชำรุด ให้งดงามดังเดิม**

เมื่อวันที่ 13 พ.ย.67 ที่พิพิธภัณฑสถานแห่งชาติเรือพระราชพิธี ผู้สื่อข่าวรายงานว่า หลังอัญเชิญเรือพระที่นั่งและเรือประกอบพระราชพิธีลงน้ำในช่วงเดือนกรกฎาคมที่ผ่านมา เริ่มจาก 4 กรกฎาคม ที่มีการอัญเชิญเรือพระที่นั่งสุพรรณหงส์ลงน้ำเป็นลำแรก และตามมาด้วยเรือพระที่นั่งอื่นๆ

[![](https://www.khaosod.co.th/wpapp/uploads/2024/11/S__17335096_0-696x522.jpg)](https://www.khaosod.co.th/wpapp/uploads/2024/11/S__17335096_0.jpg)

กระทั่งมีการซ้อมเหเรือในพระราชพิธีถวายผ้าพระกฐิน โดยขบวนพยุหยาตราทางชลมารค ในวันอาทิตย์ที่ 27 ตุลาคม 2567 ณ วัดอรุณราชวรารามราชวรมหาวิหาร เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งทุกอย่างผ่านไปด้วยความเรียบร้อยงดงามสมพระเกียรติ

[![](https://www.khaosod.co.th/wpapp/uploads/2024/11/S__17335097_0-696x522.jpg)](https://www.khaosod.co.th/wpapp/uploads/2024/11/S__17335097_0.jpg)

โดยขณะนี้ต่อเนื่องจนถึงวันที่ 19 พ.ย.67 จะมีการอัญเชิญเรือพระที่นั่งและเรือพระราชพิธี กลับเข้าสู่พิพิธภัณฑสถานแห่งชาติเรือพระราชพิธี โดยวานนี้อัญเชิญเรือพระที่นั่งสุพรรณหงส์เป็นลำแรก ซึ่งขณะนี้กลับมาจัดแสดงในจุดเดิมเป็นที่เรียบร้อย

[![](https://www.khaosod.co.th/wpapp/uploads/2024/11/S__17335100_0-696x522.jpg)](https://www.khaosod.co.th/wpapp/uploads/2024/11/S__17335100_0.jpg)

ขณะที่วันนี้แต่ช่วงเช้า 07.00 น. มีการอัญเชิญเรือพระที่นั่งนารายณ์ทรงสุบรรณ รัชกาลที่ 9 กลับเข้าสู่พิพิธภัณฑ์เป็นลำที่ 2 ซึ่งขั้นตอนต่างๆ เต็มไปด้วยรายละเอียดที่ต้องใช้ความระมัดระวัง เพื่อไม่ให้เกิดความเสียหายกับเรือพระที่นั่ง ซึ่งถือเป็นสมบัติล้ำค่าของแผ่นดิน ซึ่งการดำเนินการต้องรอเวลาน้ำขึ้นจึงนำเรือเข้าช่องเก็บ

[![](https://www.khaosod.co.th/wpapp/uploads/2024/11/S__17335118-696x522.jpg)](https://www.khaosod.co.th/wpapp/uploads/2024/11/S__17335118.jpg)

ซึ่งเรือพระที่นั่งนารายณ์ทรงสุบรรณรัชกาลที่ 9 อัญเชิญมาที่หน้าพิพิธภัณฑสถานแห่งชาติตั้งแต่เวลา 07.00 น. แต่ต้องรอจนถึงเวลา 13.20 น. จึงสามารถอัญเชิญเข้าช่องเก็บได้ ทั้งนี้เพื่อให้ท้องเรือกระทบกับคานเหล็กที่อยู่ใต้น้ำ และเมื่อน้ำขึ้นจนนำเรือเข้าช่องเก็บเรือได้แล้ว ก็ต้องใช้นักประดาน้ำ นำคานเหล็กใต้ท้องน้ำประกอบให้เข้ากับช่วงท้องเรือ จากนั้นต้องติดตั้งคานยก 10 คาน เพื่อดึงคานใต้น้ำให้ขึ้นมาลอยเหนือน้ำ เพื่อจัดแสดงในพิพิธภัณฑ์ต่อไป

[![](https://www.khaosod.co.th/wpapp/uploads/2024/11/S__17335099_0-696x522.jpg)](https://www.khaosod.co.th/wpapp/uploads/2024/11/S__17335099_0.jpg)

ทั้งนี้ตามกำหนดการอัญเชิญเรือพระที่นั่งกลับเข้าสู่พิพิธภัณฑ์ เริ่มจากเรือสุพรรณหงส์เมื่อวานนี้และวันนี้เป็นเรือพระที่นั่งนารายณ์ทรงสุบรรณรัชกาลที่ 9 ขณะวันพรุ่งนี้จะเป็นการอัญเชิญเรือพระที่นั่งอนันตนาคราชและในวันศุกร์จะเป็นเรือพระที่นั่งเอนกชาติภุชงค์ และตามด้วยเรือพระราชพิธีอื่นๆ ตามลำดับจนถึงวันที่ 19 พ.ย.

[![](https://www.khaosod.co.th/wpapp/uploads/2024/11/S__17335098_0-696x522.jpg)](https://www.khaosod.co.th/wpapp/uploads/2024/11/S__17335098_0.jpg)

น.ส.ดวงใจ พิชิตณรงค์ชัย หัวหน้าพิพิธภัณฑสถานแห่งชาติเรือพระราชพิธี เปิดเผยว่า หลังกองทัพเรือส่งมอบเรือพระที่นั่งและเรือพระราชพิธี คืนให้กับกรมศิลปากรก็จะมีขั้นตอนต่อไปคือการสำรวจและบูรณะส่วนต่างๆของเรือที่อาจชำรุดจากการใช้งานในช่วงที่ผ่านมา โดยสำนักช่างสิบหมู่ จะบูรณะส่วนต่างๆให้งดงามดังเดิม มีความสมพระเกียรติ เช่นการลงรักปิดทองเพื่อให้ลำเรือมีความงดงาม โดดเด่น

โดยในช่วงของการบูรณะยังคงเปิดให้ประชาชน เข้ามาชมความงดงามของเรือในพิพิธภัณฑสถานแห่งชาติเรือพระราชพิธีตามปกติ ซึ่งในช่วงบูรณะประชาชนที่เข้าชมจะมีโอกาสเรียนรู้ขั้นตอนต่างๆในการดูแลรักษาเรือพระที่นั่ง ซึ่งถือเป็นสมบัติล้ำค่าของแผ่นดินด้วย