---
layout: post
code: "ART2411260828MGDGV6"
origin_url: "https://www.khaosod.co.th/entertainment/news_9521907"
image: "https://github.com/user-attachments/assets/34ce6d89-c298-42ee-b7d2-0c567bff60d8"
title: "วุ้นเส้น-หนิง ตกผลึกทางความคิด ในวันที่รักตัวเองมากขึ้น เริ่มต้นใหม่ดีกว่าอยู่ที่เดิม"
description: "วุ้นเส้น-หนิง เผยการเรียนรู้จากประสบการณ์เรื่องความสัมพันธ์ ตกผลึกทางความคิด ในวันที่รักตัวเองมากขึ้น เริ่มต้นใหม่ดีกว่าอยู่ที่เดิม"
category: "ENTERTAINMENT"
language: "th"
date: 2024-11-26T16:46:29.987Z
---

# วุ้นเส้น-หนิง ตกผลึกทางความคิด ในวันที่รักตัวเองมากขึ้น เริ่มต้นใหม่ดีกว่าอยู่ที่เดิม

[![วุ้นเส้น-หนิง ตกผลึกทางความคิด ในวันที่รักตัวเองมากขึ้น เริ่มต้นใหม่ดีกว่าอยู่ที่เดิม](https://www.khaosod.co.th/wpapp/uploads/2024/11/ning_voonsen_261167-1.jpg "วุ้นเส้น-หนิง ตกผลึกทางความคิด ในวันที่รักตัวเองมากขึ้น เริ่มต้นใหม่ดีกว่าอยู่ที่เดิม")](https://www.khaosod.co.th/wpapp/uploads/2024/11/ning_voonsen_261167-1.jpg)

**วุ้นเส้น-หนิง เผยการเรียนรู้จากประสบการณ์เรื่องความสัมพันธ์ ตกผลึกทางความคิด ในวันที่รักตัวเองมากขึ้น เริ่มต้นใหม่ดีกว่าอยู่ที่เดิม**

สองเพื่อนรัก **“วุ้นเส้น วิริฒิพา – หนิง ปณิตา”** ควงแขนกันมาเปิดใจในรายการ **WOODY INTERVIEW** เรียนรู้จากประสบการณ์เรื่องความสัมพันธ์ เลือกที่จะรักตัวเองมากขึ้น ตามวันเวลาและแผลที่เกิดขึ้นในชีวิต จนตกผลึกทางความคิด การเริ่มต้นใหม่ดีกว่าอยู่ที่เดิม

![วุ้นเส้น-หนิง ตกผลึกทางความคิด ในวันที่รักตัวเองมากขึ้น เริ่มต้นใหม่ดีกว่าอยู่ที่เดิม](https://www.khaosod.co.th/wpapp/uploads/2024/11/ning_voonsen_261167-3.jpg)

**ตอนนี้ได้เรียนรู้เรื่องอะไรบ้าง เพราะคุณ 2 คนอยู่เฟสของความสัมพันธ์ที่ไม่เหมือนกัน ?**  
**วุ้นเส้น** : วุ้นเรียนรู้เรื่องความต้องการของตัวเอง ถ้าย้อนกลับไป 10-20 ปีที่แล้ว ตั้งแต่วัยรุ่นเด็กจนโตผ่านอะไรหลายๆ อย่าง เชื่อไหมว่าสิ่งที่ต้องการก็ไม่เหมือนกัน เพราะว่าประสบการณ์เราก็ไม่เคยผ่าน เพราะฉะนั้นก็จะไม่รู้อยู่ในจุดที่สับสนว่าตกลงเราชอบหรือไม่ชอบอะไร แต่พอมาถึงจุดนี้ผ่านประสบการณ์ทุกอย่างมาแล้ว ทำให้รู้สึกว่าเราติ๊กถูกได้แล้วว่าสิ่งที่ต้องการคืออะไร จะเลือกอยู่กับตรงนั้น แล้วสิ่งที่มันไม่ใช่สำหรับเราไม่มีความสุขก็ตัดออกไป วันนี้เราเรียนรู้ในวัย 40 ต้องเลือกอะไรที่มีความสุขจริงๆ ถ้าไม่มีประสบการณ์เราจะไม่มีทางรู้เลย เราจะรู้ว่าพลังงานดีๆคืออะไร ก็จะเลือกอยู่กับตรงนั้น

**หนิง** : จริงๆ ก็คล้ายกันนะคะ แต่ถ้าเป็นคำจำกัดความของหนิงในวันนี้ ทุกสิ่งมันเกิดขึ้นเวลามีปัญหาอะไรเริ่มที่จะเรียนรู้อย่างช้าๆ แล้วสิ่งที่ยากที่สุดคือยอมรับมัน แล้วก็ต้องปล่อยวางกับมัน ซึ่งมันไม่ได้ง่ายมาก แต่มันกลายเป็นเรื่องง่ายมากสำหรับหนิงในวันนี้ มันจะมีเส้นบางๆ ระหว่างคำว่าปล่อยวางกับปล่อยเลย ปล่อยวางคือยังต้องอยู่กับมันอย่างที่เรามีความสุข แต่บางครั้งเราเลือกที่ว่าไม่จำเป็นต้องอยู่กับมัน ปล่อยเลยเรามีความสุขกว่า ต้องเรียนรู้ที่จะรักตัวเองให้มากพอที่จะปล่อยบางอย่างออกไป

![วุ้นเส้น-หนิง ตกผลึกทางความคิด ในวันที่รักตัวเองมากขึ้น เริ่มต้นใหม่ดีกว่าอยู่ที่เดิม](https://www.khaosod.co.th/wpapp/uploads/2024/11/ning_voonsen_261167-4.jpg)

ADVERTISEMENT

**เราจะรู้ได้ยังไงว่าเมื่อไหร่ที่อยู่ต่ออีก หรือว่าเมื่อไหร่พอ ?**  
**หนิง** : หนิงว่าสุดท้ายแล้วต้องทำลิสต์เช็กเรา ถ้าขึ้นตาชั่งแล้วมันลบมากกว่าบวกต้องปล่อย คิดว่าคนแค่ไม่กล้าออกมาจากสิ่งเดิมๆ เพราะว่ากลัวในการเริ่มต้นใหม่ แต่การเริ่มต้นใหม่เชื่อเถอะมันดีกว่าการอยู่ที่เดิม เพราะอยู่ที่เดิมมันมีแค่ว่าเสมอตัวกับเจ็บ แต่ออกไปมันอาจจะดีกับเสมอตัว  
**วุ้นเส้น** : สำหรับวุ้น เวลาเพื่อนบอกว่าทำไมฉันอยู่ตรงนี้แล้วไปไหนไม่ได้สักที เราก็จะบอกว่าไม่มีทางไปได้หรอกถ้ายังมีความคิดอย่างนี้ถ้ายังมีความรู้สึกว่ายังอยากอยู่ตรงนี้ แต่วันหนึ่งต่อให้คุณมีเรื่องไม่ว่าเล็กหรือใหญ่ ถ้าคุณไม่ไหวแล้ว ลิมิตความอดทนตรงนั้นมันจะหายไป คนเราเวลาอยู่ด้วยกันสิ่งที่สำคัญที่สุดคือความอดทนใช่ไหม แต่มันอดทนในแบบที่มีเหตุผล ถ้าเกิดต้องทนแล้วทำร้ายตัวเองวุ้นก็ไม่แนะนำ แต่วุ้นไม่สามารถบังคับได้ ความรักมันไม่มีใครรู้ดีเท่าคน 2 คน  
**หนิง** : กรณีนี้คือเราไม่รักตัวเองมากพอ ที่จะกล้าปล่อยคนที่เรารักให้ออกจากชีวิตไป ซึ่งจริงๆ แล้วถ้าเรารักตัวเองไม่เป็นก็ไม่สามารถจะรักใครได้ดี  
**วุ้นเส้น** : เราก็รักตัวเองมากขึ้น ตามเวลาและตามแผลที่เกิดขึ้นในชีวิต

![วุ้นเส้น-หนิง ตกผลึกทางความคิด ในวันที่รักตัวเองมากขึ้น เริ่มต้นใหม่ดีกว่าอยู่ที่เดิม](https://www.khaosod.co.th/wpapp/uploads/2024/11/ning_voonsen_261167-5.jpg)

**เคยมีจุดที่เราไม่รักตัวเองไหม ?**  
**วุ้นเส้น** : มี มีตลอด โตมาขนาดนี้เราเจอคนเยอะมาก เจออะไรหลายแบบ มีทั้งคนที่พูดแล้วเรารู้สึกดี เป็นพลังในการใช้ชีวิตของเรา กับพลังงานบางอย่างที่รู้สึกว่าทำไมทำเท่าไหร่ก็ไม่พอ บางคนที่อยู่ในความสัมพันธ์ก็จะมีเรื่องต่างๆ เรื่องเล็ก แต่ทำไมทำให้เราเจ็บปวดเหลือเกิน แล้วเมื่อก่อนวุ้นเป็นคนที่อยากให้คนอื่นมีความสุขมากกว่าตัวเอง ไม่รู้เลยว่าทุกครั้งที่คิดแบบนี้ ทุกครั้งที่ยอม หรือทุกครั้งที่เราเจ็บ มันกำลังทำร้ายตัวเองอยู่ แล้ววุ้นไม่อยากอยู่ตรงนั้นแล้ว คนอื่นมีความสุข แต่เรามานั่งเจ็บมานั่งร้องไห้มันไม่แฟร์กับชีวิตเรา เพราะฉะนั้นจะต้องเปลี่ยนความคิดใหม่ พอใช้คำว่ารักตัวเองมากขึ้นพลังมันมาจากไหนไม่รู้ พลังที่จะใช้ชีวิตใช้ในการทำงานมันกลับมาเยอะมากๆ

**หนิงเป็นคนที่ทำทุกอย่างเยอะมาก ?**  
**หนิง** : ถ้ามันไม่ใช่ความสุขหนิงจะทำไม่ได้ แต่เวลาที่ทำอะไรออกไปแล้วมันสำเร็จ แล้วต่อยอดให้สิ่งที่เราทำแล้วสำเร็จด้วยอันนั้นคือความสุข เมื่อก่อนจะเป็นความคิดว่าอยากทำเพราะฉันอยากได้ตังค์ เพราะอยากรวย อยากมี อยากได้ พอเป็นอย่างนั้นแล้วมันก็จะมีพลังงานลบเข้ามา แต่วันนี้มีความรู้สึกว่าถ้าเราทำแล้วไม่มีความสุข หนิงจะถอยทันที แต่หนูจะทำในสิ่งที่มีความสุข มันเหนื่อยแต่ปลายทางมันทำให้เกิดพลังอย่างมหาศาล ในคนที่ได้รับจากเรา สำเร็จ มีรอยยิ้ม

สามารถติดตาม WOODY ได้ที่ช่องทาง Facebook: Woody , Youtube: Woody  
คลิกชมย้อนหลัง : https://www.youtube.com/watch?v=KMgzdG2KgLk