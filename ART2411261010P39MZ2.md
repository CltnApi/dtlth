---
layout: post
code: "ART2411261010P39MZ2"
origin_url: "https://www.khaosod.co.th/special-stories/news_9522268"
image: "https://github.com/user-attachments/assets/32bbc22b-0e9b-4929-8905-d1cb364f0e32"
title: "เอ็นดูทั้งโซเชียล น้องป.5 กอดแม่ร้องไห้ อกหัก โดนแฟนบอกเลิก"
description: "เอ็นดูทั้งโซเชียล น้องป.5 กอดแม่ร้องไห้ อกหัก โดนแฟนบอก..."
category: "SPECIAL_STORIES"
language: "th"
date: 2024-11-26T17:37:50.094Z
---

# เอ็นดูทั้งโซเชียล น้องป.5 กอดแม่ร้องไห้ อกหัก โดนแฟนบอกเลิก

[![เอ็นดูทั้งโซเชียล น้องป.5 กอดแม่ร้องไห้ อกหัก โดนแฟนบอกเลิก](https://www.khaosod.co.th/wpapp/uploads/2024/11/broken-heart26-11-01.jpg "เอ็นดูทั้งโซเชียล น้องป.5 กอดแม่ร้องไห้ อกหัก โดนแฟนบอกเลิก")](https://www.khaosod.co.th/wpapp/uploads/2024/11/broken-heart26-11-01.jpg)

_**เอ็นดูทั้งโซเชียล น้องป.5 กอดแม่ร้องไห้ อกหัก โดนแฟนบอกเลิก แม่เผยคำสอน คนเรามีทั้งสมหวังและผิดหวัง ก่อนปลอบลูกชาย**_

วันที่ 26 พ.ย. 2567 คุณพีรดา พูลศักดิ์ หรือ ฟิล์ม แม่ของน้องฟอร์ส เปิดใจกับ ‘ข่าวสดออนไลน์’ หลังจากเปิดเผยคลิปช่วงนาทีที่ลูกชาย ป.5 เข้ามากอดแล้วร้องไห้อย่างหนัก เนื่องจากอกหักเพราะแฟนบอกเลิก

**คุณพีรดา กล่าวว่า** ตอนเย็นหลังจากเลิกเรียนตนก็นั่งรอลูกชายอยู่หน้าบ้าน พอน้องมาถึงก็สังเกตเห็นว่าลูกชายตาแดง จึงสงสัยว่าเป็นอะไร แต่ลูกบอกว่า เปล่าครับ จนกระทั่งกำลังจะเดินเข้าบ้านลูกชายก็บอกว่า “เขาบอกเลิกฟอร์สแล้ว”

ตอนแรกตนไม่ได้ยินจึงถามซ้ำ ลูกชายก็บอกซ้ำอีกครั้ง ก่อนจะร้องไห้ออกมาอย่างหนัก ตนก็ตกใจเพราะไม่คิดว่าลูกชายจะร้องไห้โฮออกมา

ตนจึงรีบเข้าไปกอดแล้วก็ปลอบใจ บอกว่าคนเรามันเปลี่ยนกันได้ วันนี้ชอบพรุ่งนี้อาจจะไม่ชอบก็ได้ ตนจึงได้ถามลูกต่อว่า มีเหตุผลอะไรที่เขาบอกเลิกเรา ลูกก็บอกว่า “ผู้หญิงขอลดสถานะ ไม่อยากเป็นแฟนกับน้องฟอร์ส เนื่องจากอายเพื่อน ที่มีแฟนเป็นน้อง” น้องเลยเสียใจมาก ตนจึงได้บอกให้น้องทำใจ แล้วดูแลตัวเอง

**คุณพีรดา กล่าวต่อว่า** ที่ผ่านมาคุณแม่ก็คิดว่าเป็นเพื่อนกันตามปกติไม่ได้คิดว่าจะเป็นแฟนกัน ตนจึงได้ บอกว่าในอนาคตเรามีโอกาสได้เจอคนอีกมากมายก็อยากจะให้ยอมรับว่า คนเรามันต้องมีทั้งสมหวังและผิดหวัง น้องก็พยักหน้าแล้วก็หยุดร้อง

หลังจากที่เกิดเรื่องนี้ทางแม่ก็ได้มามานั่งคุยกับน้องแบบจริงจัง ตอนนี้สภาพจิตใจของน้องก็ดีขึ้นมากแล้ว ต้องขอบคุณทุกกำลังใจจากครอบครัว และจากทุก ๆ คน เพราะว่า น้องได้อ่านข้อความในติ๊กต็อก ก็ทำให้มีกำลังใจมากขึ้น ตนรู้สึกขอบคุณและก็ดีใจที่มีคนเอ็นดูน้องมากขนาดนี้