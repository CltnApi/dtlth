---
layout: post
code: "ART2411200736LEN4M7"
origin_url: "https://www.khaosod.co.th/sports/news_9513717"
image: "https://github.com/user-attachments/assets/4a848176-96d6-4745-939f-e501e289218b"
title: "เจ้าหน้าที่ทีมยะลา หัวร้อนทำร้ายผู้ตัดสินโดนสั่งแบนครึ่งปี พ่วงปรับเงิน 3 หมื่นบาท"
description: "เจ้าหน้าที่ทีมยะลา สโมสรในศึกไทยลีก 3 โซนภาคใต้เจตนาใช้หัวไหล่กระแทกผู้ตัดสิน โดนสั่งแบนห้ามทำหน้าที่ 6 เดือน แถมปรับเงินอีก 30,000 บาท"
category: "SPORTS"
language: "th"
date: 2024-11-20T07:51:08.101Z
---

# เจ้าหน้าที่ทีมยะลา หัวร้อนทำร้ายผู้ตัดสินโดนสั่งแบนครึ่งปี พ่วงปรับเงิน 3 หมื่นบาท

[![เจ้าหน้าที่ทีมยะลา หัวร้อนทำร้ายผู้ตัดสินโดนสั่งแบนครึ่งปี พ่วงปรับเงิน 3 หมื่นบาท](https://www.khaosod.co.th/wpapp/uploads/2024/11/Yala-1.jpg "เจ้าหน้าที่ทีมยะลา หัวร้อนทำร้ายผู้ตัดสินโดนสั่งแบนครึ่งปี พ่วงปรับเงิน 3 หมื่นบาท")](https://www.khaosod.co.th/wpapp/uploads/2024/11/Yala-1.jpg)

เจ้าหน้าที่ทีมยะลา สโมสรในศึกไทยลีก 3 โซนภาคใต้เจตนาใช้หัวไหล่กระแทกผู้ตัดสิน โดนสั่งแบนห้ามทำหน้าที่ 6 เดือน แถมปรับเงินอีก 30,000 บาท

คณะกรรมการพิจารณาวินัย มารยาท จัดประชุม ครั้งที่ 15 ประจำฤดูกาล 2024-25 โดยมี นายวัชรินทร์ ภาณุรัตน์ เป็นประธาน พิจารณาเหตุการณ์ไม่ปกติของการแข่งขันกีฬาฟุตบอลรายการ ไทยลีก 3 คู่ระหว่างพัทลุง เอฟซี พบ เอฟซี ยะลา เมื่อ 2 พ.ย.

เหตุการณ์ในนาทีที่ 90+6 ผู้ตัดสินเพิ่มเวลาอีก 2 นาที เนื่องจากมีการปฐมพยาบาลผู้เล่นที่บาดเจ็บ ผู้เล่นพัทลุง เอฟซี ได้วิ่งไปกับผู้เล่นเอฟซี ยะลา ในเขต 18 หลา แล้วล้มลงทั้งคู่ ซึ่งผู้ตัดสินไม่ได้เป่าฟาวล์

ทำให้เจ้าหน้าที่เอฟซี ยะลา และผู้เล่นทั้งตัวจริงและตัวสำรองวิ่งกรูไปหาผู้ช่วยผู้ตัดสินที่ 1 ตรงมุมธง เกิดเหตุชุลมุนอยู่ประมาณ 3 นาที นายซุลกิ๊ฟลี ดีสะเอะ เจ้าหน้าที่ทีม เอฟซี ยะลา ได้วิ่งออกจากเขตเทคนิคโดยไม่ได้รับอนุญาตและได้เข้ามาคัดค้านการตัดสินพร้อมกับมีการใช้ส่วนหัวไหล่ชนกระแทกที่ส่วนอกของผู้ช่วยผู้ตัดสินที่ 1

พิจารณาลงโทษ นายซุลกิ๊ฟลี ดีสะเอะ เจ้าหน้าที่ทีมเอฟซี ยะลา เจตนาทำร้ายเจ้าหน้าที่การแข่งขัน มีความผิดตามระเบียบว่าด้วยการลงโทษฯ บทที่ 3 หมวดที่ 2 ข้อ 2.8 (1) ปรับเงิน 60,000 บาท และถูกพักการทำหน้าที่ 3 เดือน

เนื่องจากการกระทำดังกล่าวเป็นการกระทำต่อเจ้าหน้าที่การแข่งขัน ให้เพิ่มโทษจากเดิมเป็น 2 เท่า จึงเพิ่มโทษปรับเงินเป็นปรับเงิน 120,000 บาท แต่เป็นการแข่งขันกีฬาฟุตบอลรายการไทยลีก 3 จึงลงโทษปรับหนึ่งในสี่ ปรับเงิน 30,000 บาท และเพิ่มโทษถูกพักการทำหน้าที่เป็น 6 เดือน