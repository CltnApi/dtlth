---
layout: post
code: "ART2411161732QGGQZ8"
origin_url: "https://www.khaosod.co.th/breaking-news/news_9508741"
image: "https://github.com/user-attachments/assets/c92bfe74-4d17-450d-97d7-25ee324d07df"
title: "ด่วน! ออกหมายจับแล้ว หญิงต้องสงสัย ฆ่าตัดนิ้ว แม่ยายอัยการ"
description: "ออกหมายจับแล้ว! หญิงต้องสงสัย ฆ่าตัดนิ้ว แม่ยายอัยการ แม้ทางผู้ต้องสงสัยจะยังคงให้การปฏิเสธ แจ้งข้อหาหนัก ฆ่าผู้อื่นโดยเจตนา"
category: "HOT_NEWS"
language: "th"
date: 2024-11-16T17:40:43.713Z
---

# ด่วน! ออกหมายจับแล้ว หญิงต้องสงสัย ฆ่าตัดนิ้ว แม่ยายอัยการ

[![ด่วน! ออกหมายจับแล้ว หญิงต้องสงสัย ฆ่าตัดนิ้ว แม่ยายอัยการ](https://www.khaosod.co.th/wpapp/uploads/2024/11/chonburi-2.jpg "ด่วน! ออกหมายจับแล้ว หญิงต้องสงสัย ฆ่าตัดนิ้ว แม่ยายอัยการ")](https://www.khaosod.co.th/wpapp/uploads/2024/11/chonburi-2.jpg)

**ออกหมายจับแล้ว! หญิงต้องสงสัย ฆ่าตัดนิ้ว แม่ยายอัยการ แม้ทางผู้ต้องสงสัยจะยังคงให้การปฏิเสธ แจ้งข้อหาหนัก ฆ่าผู้อื่นโดยเจตนา**

จากเหตุการณ์ฆาตกรรมนางวรรณา คอท์เนอร์ อายุ 67 ปี ถูกของแข็งทุบใบหน้าจนแตกยุบ ท้ายทอยมีบาดแผลถูกฟัน และถูกตัดนิ้วนาง 2 ข้าง ทิ้งศพภายในสวนปาล์ม ม.3 ต.ป่ายุบ อ.วังจันทร์ จ.ระยอง พบทรัพย์สินหายไป มีสร้อยคอทองคำหนัก 5 บาท สร้อยข้อมือหนัก 3 บาท แหวนเพชร 2 วง และเงินสดจำนวนหนึ่ง

ต่อมาตำรวจได้ตรวจสอบกล้องวงจรปิด พบว่าหลังจากผู้ตายกลับจากงานทอดกฐิน ได้รับโทรศัพท์จากเพื่อนผู้หญิงคนหนึ่ง ก่อนจะขึ้นรถเก๋งสีขาวและหายตัวไป กระทั่งพบเป็นศพถูกฆาตกรรมชิงทรัพย์

จากนั้นตำรวจได้ติดตามจนพบ นางกมลวรรณ โวลฟ์ อายุ 57 ปี เจ้าของรถเก๋ง และเป็นคนสุดท้ายที่โทรศัพท์หาผู้ตายในช่วงวันเกิดเหตุ ที่บ้านพัก อ.ศรีราชา จ.ชลบุรี และพบรถเก๋งจอดอยู่ที่บ้านหลังดังกล่าว ก่อนควบคุมตัวมาสอบสวนที่ สภ.หนองขาม จ.ชลบุรี

จากการสอบปากคำมานานกว่า 1 ชั่วโมง ทางผู้ต้องสงสัยยังคงให้การปฏิเสธ โดยระบุแต่เพียงว่า ไม่ทราบว่าผู้เสียชีวิตไปไหน ไปกับใคร

ล่าสุดผู้สื่อข่าวรายงานว่า ศาลจังหวัดระยอง ได้ออกหมายจับ นางกมลวรรณ เป็นที่เรียบร้อยแล้ว ในความผิดฐานฆ่าผู้อื่นโดยเจตนา