---
layout: post
code: "ART2411061128MS50FR"
origin_url: "https://www.khaosod.co.th/entertainment/news_9493490"
image: "https://github.com/user-attachments/assets/f39eca7f-1eed-4bef-a88b-945ac70453a7"
title: "นิว -เป๊ก เล่าเหตุสุดระทึก! จนน้ำตาไหล “น้องสเปซ” สำลักน้ำคร่ำหลังคลอด"
description: "ครั้งแรก นิว นภัสสร-เป๊ก เปรมนัช ย้อนเล่าเหตุการณ์สุดระทึก! “น้องสเปซ” สำลักน้ำคร่ำหลังคลอด พร้อมเผยทุ่ม 10 ล้านเปิดค่ายเพลง"
category: "ENTERTAINMENT"
language: "th"
date: 2024-11-06T12:03:38.914Z
---

# นิว -เป๊ก เล่าเหตุสุดระทึก! จนน้ำตาไหล “น้องสเปซ” สำลักน้ำคร่ำหลังคลอด

[![นิว -เป๊ก เล่าเหตุสุดระทึก! จนน้ำตาไหล “น้องสเปซ” สำลักน้ำคร่ำหลังคลอด](https://www.khaosod.co.th/wpapp/uploads/2024/11/newpeck1.jpg "นิว -เป๊ก เล่าเหตุสุดระทึก! จนน้ำตาไหล “น้องสเปซ” สำลักน้ำคร่ำหลังคลอด")](https://www.khaosod.co.th/wpapp/uploads/2024/11/newpeck1.jpg)

_**ครั้งแรก นิว นภัสสร-เป๊ก เปรมนัช ย้อนเล่าเหตุการณ์สุดระทึก! “น้องสเปซ” สำลักน้ำคร่ำหลังคลอด พร้อมเผยทุ่ม 10 ล้านเปิดค่ายเพลง**_

นักร้องสาวดีวาแถวหน้าของเมืองไทย **นิว นภัสสร** ขอควงสามี **เป๊ก เปรมนัช** เปิดตัวลูกชายสุดน่ารัก**น้องสเปซ** วัย 9 เดือน เป็นครั้งแรก พร้อมเล่าย้อนเหตุการณ์สุดระทึกหลังคลอดลูกชายมีอาการสำลักน้ำคร่ำ ทำคุณพ่อคุณแม่มือใหม่เกิดอาการกังวลไม่ใช่น้อย!

[![](https://www.khaosod.co.th/wpapp/uploads/2024/11/newpeck10.jpg)](https://www.khaosod.co.th/wpapp/uploads/2024/11/newpeck10.jpg)

ด้านนิว นภัสสร เผยทุ่ม 10 ล้านเปิดค่ายเพลง ติดตามทุกประเด็นในรายการคุยแซ่บShow ทางช่องOne31 ที่มี **ดีเจพุฒ พุฒิชัย และ เป็กกี้ ศรีธัญญา** เป็นพิธีกร

**9 เดือน น้ำหนัก 10 โล เห็นว่าไม่มีปัญหาเรื่องการกินเลย****?**

นิว : ไม่มีเลยค่ะ เขากินง่ายตั้งแต่นมแม่ นมขวด กินอาหาร กินผลไม้ กินปลา ตอนนี้เริ่มใช้หลอดดูเป็นแล้ว **(ตอนนี้พัฒนาการเป็นยังไงบ้าง?)** เริ่มพูดได้แล้ว เริ่มเอ๊าะแอ๊ะ

ADVERTISEMENT

**การเลี้ยงแบ่งกันยังไง****?**

นิว : ส่วนใหญ่ก็จะเป็นนิว เพราะว่าเรารู้สึกว่าเราอยากเลี้ยงเขามากๆ แล้วเรารู้ว่าพ่อเขาต้องออกไปทำงานก็แบ่งกันไปหาเงินมาให้หม่ามี๊แล้วก็มีพี่เลี้ยงด้วย นิวจะอยู่กะกลางคืนแบบ 100% ตอนกลางวันก็จะมีพี่เลี้ยงอยู่กับเขาด้วย

**คุณพ่อจะเป็นฝ่ายทำงานแล้วกลับมาสันทนาการ****?**

เป๊ก : ใช่ บางทีเขาก็จะหลับก่อน ก็จะสันทนาการตอนเช้าก่อนออกไปทำงาน 4 ทุ่มเสร็จงานกลับมาลูกก็หลับแล้วก็ตื่นมาเจอกันตอนเช้า แต่ที่อยากให้มีประสบการณ์ร่วมกันคือการวางแผนไปเที่ยว ต่างประเทศ ต่างจังหวัด ลูกจะได้ไปเจอคนอื่นบ้าง แต่แม่จะไม่ยอมให้ออกไปไหนเลย แม่กลัวทุกอย่างประมาณ 3-4 เดือนจะไม่ยอมให้ออกไปเจอผู้คนเลย

[![](https://www.khaosod.co.th/wpapp/uploads/2024/11/newpeck5.jpg)](https://www.khaosod.co.th/wpapp/uploads/2024/11/newpeck5.jpg)

**พาร์ตการเลี้ยงลูกช่วงนึงบอกว่ามีน้ำตาไหลด้วย****?**

นิว : เป็นช่วงที่นมหดค่ะ แล้วเราพยายามกู้น้ำนมแล้ว แล้วมันไม่ได้ มันจะมีช่วงที่เราออกไปทำงานข้างนอกแล้วไม่ได้ปั๊มนมตรงตามเวลามันก็เลยหด เกิดภาวะไม่มีเลยจริงๆ แล้วเรารู้สึกว่าบรรยากาศที่เอาเขาเข้าเต้าแล้วมองหน้าเขาแล้วเขาดูดนมมันไม่มีอีกแล้ว เลยรู้สึกว่าหมดเวลานั้นแล้วหรอ มีน้ำนม 6 เดือน

**มีช่วงที่ต้องบินไปญี่ปุ่นเป็นการห่างลูกครั้งแรก แล้วต้องทิ้งให้ลูกอยู่กับสามีแล้วก็พี่เลี้ยง****?**

นิว : ใช่ค่ะ ก็หลังจากที่ไม่มีน้ำนมแล้วก็สามารถออกไปทำงานได้แล้ว แต่มันไปทำงานไกลเกิน ก็คือไปเรื่องค่ายเพลงที่ญี่ปุ่นไปอยู่ 1 อาทิตย์ คิดอยู่ว่าจะไปไม่ไปดีเพราะว่าไม่เคยห่างกันขนาดนี้ เขาบอกว่าเดี๋ยวเป๊กจะดูแลให้เอง ยิ่งเป็นห่วงใหญ่เลย ก็ลองให้เขาลองทำหน้าที่เป็นคุณพ่อเต็มร้อยดู ก่อนที่จะให้เป๊กดูแลเราก็มีการเทสต์ก่อน ลองเปลี่ยนแพมเพิร์ส ลองชงนม ลองป้อนข้าว ให้เขาตื่นเช้าเพราะว่าสเปซตื่นเช้ามาก 6 โมงเช้า

เป๊ก : วันที่นิวไม่อยู่เราก็ต้องรับผิดชอบดูแลเขา เขาก็ชินกับเราแหละแต่เวลาที่เขาต้องการแม่มากกว่าเราจะป้อนข้าวเขาไม่กิน ก็วีดีโอคอลหานิวตลอดเวลา

[![](https://www.khaosod.co.th/wpapp/uploads/2024/11/newpeck4.jpg)](https://www.khaosod.co.th/wpapp/uploads/2024/11/newpeck4.jpg)

**ย้อนกลับไปช่วงคลอดน้องสเปซทำไมถึงเลือกคลอดในช่วงกลางวันและเป็นวันพุธด้วย****?**

เป๊ก : วันพุธกลางวันก็มีพระอาจารย์ที่รู้จักกันช่วยเช็กให้ก็ได้มาเป็นวันพุธ

นิว : ทั้งพระ ทั้งซินแส ทั้งโหร ทุกอย่าง แล้วเรามาดูเป็นสถิติตรงไหนแม่นยำกว่า แต่กลางวันหมอก็สะดวกกว่ามั้ย

**โมเมนต์ที่คลอดออกมาเป็นยังไงบ้าง****?**

นิว : วันที่จะไปคลอดเลยตื่นเต้น เพราะรู้ว่าวันนี้เป็นวันใหญ่มีพ่อแม่ทุกคนมาให้กำลังใจ แต่พอเปลี่ยนเสื้อผ้าแล้วจะเข้าห้องผ่าตัดจริงๆ เราไม่เคยรู้บรรยากาศ เพราะเราไม่เคยเห็นมาก่อน มันเป็นอะไรที่ใหม่ ทุกอย่างต้องเกิดขึ้นกับเราถึงจะเข้าใจ เหมือนขึ้นเวทีครั้งแรกมันก็ต้องตื่นเต้นเป็นธรรมดา แต่ตื่นเต้นจนตัวโยน มันสั่น มันหนาว จนไม่รู้มันคืออะไร มันเหมือนจะชัก มันคุมไม่ได้เลย ตื่นเต้นขนาดนั้น

[![](https://www.khaosod.co.th/wpapp/uploads/2024/11/newpeck3.jpg)](https://www.khaosod.co.th/wpapp/uploads/2024/11/newpeck3.jpg)

**มีอีกเรื่องที่น่าตกใจวันที่สเปซคลอดคือสำลักน้ำคร่ำ****?**

นิว : นิวผ่าตัดเสร็จจะต้องไปพักแล้วก็ไม่รับรู้อะไรเลยคือนอน พอตื่นนอนมาเป๊กบอกว่ายังไม่ได้เจอลูกนะเพราะลูกต้องเข้าห้องอบ นิวก็ตกใจ

เป๊ก : คุณปู่ คุณย่า คุณตา คุณยาย มารวมกันหมดเลยเพื่อมาดูหน้าหลาน แล้วกำลังจะขึ้นไปหานิวคุณหมอบอกว่าตอนนี้น้องยังมีอาการหายใจไม่สะดวกสำลักน้ำคร่ำยังไม่สามารถขึ้นไปได้ แสดงว่าวันแรกคุณพ่อคุณแม่ยังไม่สามารถเจอลูกได้ ตกใจเกิดอะไรขึ้น คุณหมอก็พาไปเจอลูกเลย ต้องอยู่ในตู้อบก่อนเพื่อที่จะได้อยู่ในอุณหภูมิของท้องคุณแม่ ให้เขารู้สึกว่าเขายังอยู่ในท้องคุณแม่ เพื่อปรับสภาพร่างกายให้สมบูรณ์ขึ้น เราก็น้ำตาไหล แต่พอผ่านมา 1 คืนลูกก็ปลอดภัย

**มีแพลนอยากจะมีอีกซักคนหรือสองคน คนเดียวมันเหงานะพี่****?**

เป๊ก : นี่ไง 99% ก็บอกอย่างนี้ให้ลูกมีเพื่อน ให้เขาดูแลกัน หลายๆ คนก็คิดว่าอยากให้เรามี เราก็มีแพลนเหมือนกันนะ ตอนนี้ก็ไม่แน่ใจมีหลากหลายมุมมองเพราะว่าในการให้เขามีเพื่อนเล่นก็ดีเหมือนกัน ถ้าเขามีคนเดียวเราก็ทุ่มความรักให้เขาเต็มที่หรือเปล่า

นิว : มีแพลน แต่ก็ไม่แน่ใจแพลนเหมือนกัน แต่ถ้าหนูมีอีกคนพี่เป็กกี้ต้องให้สองเท่าเลยนะ

เป็กกี้ : ได้ ลองดูซิ เรื่องเงินพี่ไม่เคยท้ออยู่แล้ว

[![](https://www.khaosod.co.th/wpapp/uploads/2024/11/newpeck6.jpg)](https://www.khaosod.co.th/wpapp/uploads/2024/11/newpeck6.jpg)

**ถ้าจะมีอีกซักคนอยากจะมีแบบธรรมชาติหรือว่าวิทยาศาสตร์****?**

นิว : จริงๆ มีฝากไว้ ทุกครั้งคุณหมอก็จะบอกว่าอย่ารอหมอจัดการกันเลยเผื่อฟลุ๊คด้วยความที่เราอายุเยอะวิทยาศาสตร์ก็แม่นยำกว่าจนได้มาเป็นคนนี้

**เปิดค่ายเพลงทุ่มทุน 10 ล้าน****?**

นิว : จริงๆ ไม่ได้คิดว่ามันจะขนาดนั้น แต่พอนับเงินไปมา ตายแล้ว เป็นค่ายชื่อ bibbidii Entertainment วางแผนตั้งแต่ตอนท้องแล้ว เรามองตัวเองแล้วว่าเป็นศิลปินมา 20 ปี สิ่งที่มันจะส่งต่อได้คือความรู้และประสบการณ์ของเราโดยการปั้นเด็กรุ่นใหม่ คือเด็กรุ่นใหม่ในยุคนี้จะรู้จักเราหรือเปล่าไม่รู้แต่เราจะต้องมีศิลปินที่จะอยู่ในยุคเขา ก็เลยทำรายการคายตะขาบประกวดร้องเพลงมีลูกๆในสังกัด 20 คนแล้วค่ะ มีทั้งนักร้องแล้วก็ทำซีรีส์ด้วย

[![](https://www.khaosod.co.th/wpapp/uploads/2024/11/newpeck8.jpg)](https://www.khaosod.co.th/wpapp/uploads/2024/11/newpeck8.jpg)

ติดตามชมรายการคุยแซ่บShow ทุกวันจันทร์-วันศุกร์ เวลา13.15-14.15 น. ทางช่อง one31 Facebook Page : คุยแซ่บShow รับชมย้อนหลังได้ที่ Youtube Channel : Orange Mama

คลิปสัมภาษณ์ [https://www.youtube.com/watch?v=ZP5SH3BAMUg](https://www.youtube.com/watch?v=ZP5SH3BAMUg)