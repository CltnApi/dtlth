---
layout: post
code: "ART2411190836OU5YAP"
origin_url: "https://www.khaosod.co.th/special-stories/news_9512321"
image: "https://github.com/user-attachments/assets/c814a217-1814-4a6e-892a-2b99104afb50"
title: "เช็กเลย! 4 จว.ใต้ เสี่ยงฝนตกหนัก ดินถล่ม น้ำป่าหลาก สั่งผู้ว่าฯ เตรียมพร้อม24ชม."
description: "ศปช. เตือนสัปดาห์นี้ฝนยังกระหน่ำภาคใต้ คาด 4 จังหวัด หนักสุด สั่งทุกหน่วยรับมือน้ำท่วมดินถล่ม พร้อมช่วยเหลือประชาชนตลอด 24 ชม. ส่วนพายุ ‘หม่านหยี่’ ไม่เข้าไทยแล้ว"
category: "SPECIAL_STORIES"
language: "th"
date: 2024-11-19T08:42:39.397Z
---

# เช็กเลย! 4 จว.ใต้ เสี่ยงฝนตกหนัก ดินถล่ม น้ำป่าหลาก สั่งผู้ว่าฯ เตรียมพร้อม24ชม.

[![เช็กเลย! 4 จว.ใต้ เสี่ยงฝนตกหนัก ดินถล่ม น้ำป่าหลาก สั่งผู้ว่าฯ เตรียมพร้อม24ชม.](https://www.khaosod.co.th/wpapp/uploads/2024/11/rain-1.jpg "เช็กเลย! 4 จว.ใต้ เสี่ยงฝนตกหนัก ดินถล่ม น้ำป่าหลาก สั่งผู้ว่าฯ เตรียมพร้อม24ชม.")](https://www.khaosod.co.th/wpapp/uploads/2024/11/rain-1.jpg)

**ศปช. เตือนสัปดาห์นี้ฝนยังกระหน่ำภาคใต้ คาด 4 จังหวัด หนักสุด สั่งทุกหน่วยรับมือน้ำท่วมดินถล่ม พร้อมช่วยเหลือประชาชนตลอด 24 ชม. ส่วนพายุ ‘หม่านหยี่’ ไม่เข้าไทยแล้ว**

เมื่อเวลา 14.00 น. วันที่ 19 พ.ย.2567 **นายจิรายุ ห่วงทรัพย์ โฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.)** เปิดเผยว่า **นายภูมิธรรม เวชยชัย รองนายกรัฐมนตรี และ รมว.กลาโหม ในฐานะ ผอ.ศปช.** ได้สั่งการให้หน่วยงานที่เกี่ยวข้องของ ศปช. ติดตามสภาพอากาศ สภาพน้ำ ปริมาณฝน และแนวโน้มสถานการณ์ภัยในพื้นที่ภาคใต้อย่างใกล้ชิด

โดยเฉพาะฝั่งอ่าวไทยตั้งแต่ จ.สุราษฎร์ธานี โดยเฉพาะช่วงวันที่ 20-24 พ.ย.นี้ ซึ่งจะมีฝนฟ้าคะนองและมีฝนตกหนักเพิ่มขึ้น และให้จัดทีมปฏิบัติการและเครื่องจักรกลสาธารณภัยเข้าประจำพื้นที่เสี่ยง พร้อมเข้าเผชิญเหตุและช่วยเหลือผู้ประสบภัยทันทีที่เกิดภัย ตลอด 24 ชม.

นายจิรายุ กล่าวว่า สำหรับสถานที่ท่องเที่ยวทางธรรมชาติ โดยเฉพาะถ้ำ น้ำตก ถ้ำลอด หากมีฝนตกหนักมีความเสี่ยงที่จะเกิดภัยให้ผู้ว่าราชการจังหวัด สั่งการหน่วยงานที่รับผิดชอบ ประกาศแจ้งเตือนและปิดกั้นพื้นที่ห้ามบุคคลใดเข้าพื้นที่โดยเด็ดขาด

นอกจากนี้ ขอให้จังหวัดแจ้งเตือนประชาชนที่อยู่ในพื้นที่เสี่ยงภัยทราบล่วงหน้า รวมทั้งติดตามพยากรณ์อากาศและปฏิบัติตามประกาศเตือนภัยอย่างเคร่งครัด

พื้นที่ภาคใต้ ต้องติดตามพื้นที่เสี่ยงฝนตกหนัก ขอให้ประชาชนเฝ้าระวังน้ำป่าไหลหลาก น้ำล้นตลิ่งในพื้นที่ ดังนี้ **จ.พัทลุง** อ.เมืองพัทลุง ศรีบรรพต ควนขนุน ตะโหมด ศรีนครินทร์ เขาชัยสน กงหรา บางแก้ว ป่าพะยอม, **จ.นครศรีธรรมราช** อ.เมืองนครศรีธรรมราช ร่อนพิบูลย์ ปากพนัง พระพรหม

**จ.ตรัง** อ.เมืองตรัง ห้วยยอด ย่านตาขาว นาโยง ปะเหลียน, **จ.ปัตตานี** อ.สายบุรี หากประชาชนต้องการความช่วยเหลือสามารถติดต่อได้ที่สายด่วน 1567

ขณะเดียวกัน ศปช. ได้ติดตามพายุโซนร้อนกำลังแรงหม่านหยี่ (MAN-YI) ขณะนี้ยังเคลื่อนตัวอยู่บริเวณทะเลจีนใต้ตอนบน และกำลังเคลื่อนตัวทางด้านตะวันตก คาดว่าจะอ่อนกำลังลงตามลำดับเมื่อเคลื่อนตัวเข้าใกล้เกาะไหหลำ ซึ่งพายุนี้จะไม่ส่งผลกระทบกับประเทศไทย