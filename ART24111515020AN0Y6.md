---
layout: post
code: "ART24111515020AN0Y6"
origin_url: "https://www.khaosod.co.th/entertainment/news_9507772"
image: "https://github.com/user-attachments/assets/c65f0118-94f7-42f2-ac6f-13acd4be518a"
title: "นาย ณภัทร ห่วง หนุ่ม กรรชัย เจอแต่เคสหนักๆ เตรียมทำเพลง มีส่วนร่วมเขียนเนื้อด้วย"
description: "นับถือหัวใจพี่เขาเลย! นาย ณภัทร ห่วง หนุ่ม กรรชัย พี่ชา..."
category: "ENTERTAINMENT"
language: "th"
date: 2024-11-15T15:17:55.882Z
---

# นาย ณภัทร ห่วง หนุ่ม กรรชัย เจอแต่เคสหนักๆ เตรียมทำเพลง มีส่วนร่วมเขียนเนื้อด้วย

[![นาย ณภัทร ห่วง หนุ่ม กรรชัย เจอแต่เคสหนักๆ เตรียมทำเพลง มีส่วนร่วมเขียนเนื้อด้วย](https://www.khaosod.co.th/wpapp/uploads/2024/11/nainum.jpg "นาย ณภัทร ห่วง หนุ่ม กรรชัย เจอแต่เคสหนักๆ เตรียมทำเพลง มีส่วนร่วมเขียนเนื้อด้วย")](https://www.khaosod.co.th/wpapp/uploads/2024/11/nainum.jpg)

**นับถือหัวใจพี่เขาเลย! นาย ณภัทร ห่วง หนุ่ม กรรชัย พี่ชายสุดที่รัก เจอแต่เคสหนักๆ เตรียมทำเพลง มี่ส่วนร่วมเขียนเนื้อเพลงด้วย**

วันที่ 15 พ.ย.67 นาย – ณภัทร เสียงสมบุญ มาร่วมงาน LAUNCH EVENT แว่นตา LACOSTE เปิดตัว Brand Ambassador คนแรกของประเทศไทย ณ ศูนย์จำหน่ายแว่นตา KT Optic (เคที ออพติค) ชั้น 2 ศูนย์การค้า เทอร์มินอล 21 อโศก (ลอนดอนโซน)

ชีวิตช่วงนี้อินกับอะไรบ้าง มีมิชชั่นที่ต้องทำอยู่?  
“ใช่ เดือนหน้าแล้ว จะมีมาราธอนที่สิงคโปร์ เป็นเช็คสิตส์นึงของเรา ซ้อมมาประมาณ 3 เดือนแล้ว เดี๋ยวก็จะได้ลงสนามจริงๆ“

หนักขนาดไหน?  
”ก็ตื่นเต้นมากกว่า เราไปวิ่งทุกเช้า ตื่นตี 5 ไปวิ่งก็ได้เจอสังคมใหม่ๆ มันสบาย คุณภาพการนอนเราก็เปลี่ยน เรามีรูปร่างที่เปลี่ยนด้วยมันก็แฮปปี้กับชีวิต“

มีเช็คลิตส์กี่อย่างที่อยากทำ?  
”เป็นร้อย ในโทรศัพท์ผมจะมีเขียนว่ามีอะไรที่อยากทำบ้าง ตอนนี้พอเราเริ่มถ่ายหนังถ่ายละครเสร็จ เราก็ทยอยเช็คๆ ก็มีขีดไว้เยอะแล้ว“

มาราธอนเก็บได้กี่สนามแล้ว?  
”อันนี้เป็นสนามแรก และคงมีสนามต่อๆ ไป ฝากทุกคนแนะนำด้วยครับ ถ้าเจอผมวิ่งที่ไหนฝากแนะนำสนามด้วยครับ“

ADVERTISEMENT

อะไรเป็นแรงบันดาลใจให้หันมาเข้าสู่วงการวิ่งมาราธอน?  
”เพราะอยากกิน (หัวเราะ) เราอยากกิน เรามีความสุขกับการกิน กินเสร็จเราก็ต้องเบิร์นออก แล้วก็อยู่ในช่วงที่เรากลับมาดูแลร่างกาย ก็มีแผนเช็คลิสต์อีกอันแหละ การวิ่งก็เป็นขั้นตอนที่จะไปอีกเช็คลิสต์นึงก็เลยทำควบคู่ไปด้วยเลย“

เช็คลิสต์อีกอันนึงคือจะทำร่างทอง?  
“(หัวเราะ) ก็จะพยายามเปลี่ยนหุ่น อยากได้หุ่นดีๆ สักครั้งนึงในชีวิต แล้วก็สิ่งที่เช็คลิสต์มากกว่าเปลี่ยนหุ่นก็คือคงหุ่นนั้นไว้ ก็ค่อยๆ หาวิธีการและปรับร่างกาย การใช้ชีวิตของเราให้มันมีความสุข“

ตอนนี้กี่เปอร์เซ็นต์แล้ว?  
”ไม่กล้าตอบเลย (หัวเราะ) เดี๋ยวใกล้ๆ แล้วมาตอบละกัน“

มีทีมมาช่วยดูแลในการปั้นหุ่น?  
”ก็มีพี่มาช่วยดูเรื่องเทรนนิ่ง แล้วก็ผู้จัดการคอยดูเรื่องงาน และคอยเตือนว่ากินมากเกินไปแล้วนะ แล้วก็เพื่อนๆ ทุกคนที่ร่วมโต๊ะก็คอยดูแลเราอยู่น่ารักมาก“

มีอะไรที่ชอบกินแล้วตอนนี้กินไม่ได้บ้าง?  
“เยอะนะ ถ้าให้พูดวันนี้สัมภาษณ์ไม่เสร็จ อย่างแรกก็ ไอติม ชอบ ขาดไม่ได้ในชีวิตประจำวัน“

ถ้าปั้นสำเร็จพร้อมถอดเลยไหม?  
“ถอดกางเกงครับ (ถอดเสื้อ?) อ่อ ถอดเสื้อ กางเกงมันหลวมไง เราเลยต้องเปลี่ยน“

วางแพลนจะมีซักกี่มัด?  
“พูดเป็นข้าวต้มเลย (หัวเราะ) ไม่รู้เหมือนกัน เอาเท่าที่เราแฮปปี้กับชีวิตด้วย อุ้ย…เริ่มกดดันแล้ว“

มีใครเป็นตัวอย่าง เป็นแรงบันดาลใจไหม?  
”จริงๆ ผมรู้สึกว่าทุกคนก็มีความสุขกับร่างกายตัวเอง แต่ละคนร่างกายก็ไม่ได้เหมือนกัน เพราะฉะนั้นอะไรที่ทำแล้วมีความสุข ผมก็พอใจในรูปร่างของผมแหละ แต่มีหลายๆ คนเราดูแล้ว เอ๊ะ..เขาทำยังไง อย่างไปวิ่งก็จะเจอพี่เดี่ยว (สุริยนต์) ก็มาละ เห็นเป็นแพค ก็ถาม อย่างตอนนี้พี่แบร์ (ณเดชน์) เล่นละครเวทีใช่ไหม เพื่อนผมก็ถ่ายรูปส่งมาให้พี่เขาทุ่มเทมากจริงๆ“

เสร็จแล้วโฟโต้บุ๊กสักเล่มนึง?  
“เดี๋ยวว่ากัน (หัวเราะ)“

คิดว่าตอนนี้คืบหน้ายังไงบ้างแล้ว?  
”ก็เกินครึ่งแล้วนะ เดี๋ยววิ่งเสร็จแล้วอัพเดตเช็คลิสต์“

ที่บอกว่ามีเช็คลิตส์เป็นร้อย มีแพลนอยากให้เสร็จเมื่อไหร่?  
“จริวๆ มันไม่ได้เป็นเป้าหมายขนาดนั้น ล่าสุด ผมอยากเลี้ยงหมามานานมากแล้ว สร้างบ้านมาหลายปีเพิ่งเสร็จก็เพิ่งได้มีน้องสุนัข เฟรนช์บูลด็อก ที่ผมชอบมานานมาอยู่กับผมแล้ว ชื่อ คูป อันนี้ก็ถือว่าเป็นเช็คลิตส์อันนึง แล้วก็มีกำลังจะได้ทำงานร่วมงานกับต่างประเทศการแสดง ก็ถือว่าเป็นเช็คลิสต์นึงของผมเหมือนกัน“

มีเช็คลิสต์แบบนี้มันดียังไงบ้าง?  
”มันมีเป้าหมายในการใช้ชีวิตนะ มันเหมือนตื่นมาแต่ละวันมันมีมิชชั่นอ่ะ แล้วทำได้ในเดือนนี้ แต่ถ้าทำไม่ได้ก็ไม่ต้องไปหงุดหงิดกับมัน แล้วก็ทำให้เต็มที่กับทุกอย่างในชีวิต ได้ใช้ชีวิตตามที่เราต้องการ“

กำลังจะมีงานเพลง?  
“กำลังทำอยู่ ตอนแรกคิดว่าทำ 1-2 เพลงสนองความชอบของตัวเอง แต่ตอนนี้มีหลายเพลงมากกว่านั้น จะเป็นแนวเพลงที่เราชอบจริงๆ ไม่มั่นใจว่าจะถูกใจหลายคนไหม ฝากติดตามด้วย ผมเล่นกีตาร์ มีพี่ๆ หลายคนคอยสอน ช่วยทำเพลง ผมเองความรู้เป็นศูนย์เลยในเรื่องนี้”

เขียนเพลงเอง?  
“มีเขียนร่วมกัน มีสัมภาษณ์เพื่อน เราก็หยิบพ้อยท์หลายๆ อย่างมาร่วมกัน ผสมกันหลากหลายเรื่อง รอติดตามเพลงนะครับ ตอนนี้เคลียร์งานทุกอย่างหมดแล้ว ก็เอาเวลามาทุ่มกับเพลงอย่างเดียวเลย น่าจะต้นปีได้ฟังกัน”

มีเต้นไหม ทำชาเลนจ์?  
”ถ้าเพลงแรกถึง 100 ล้านเดี๋ยวผมจะเต้นให้ดู (หัวเราะ)“

ชีวิตตอนนี้เป็นไงบ้าง?  
“ดีครับ แฮปปี้กับการทำงานทุกวัน การได้เจอเพื่อน ได้ทำในสิ่งที่เราอยากทำทุกอย่าง ก็มีความสุขทุกวันเลยตอนนี้ ตอนนี้ใช้ชีวิตตามปกติแล้ว มีเพื่อนๆ น้องหมาเป็นสมาชิกใหม่ที่บ้าน ตอนนี้ก็แฮปปี้ 100% ครับ“

จะปล่อยหัวใจว่างถึงเมื่อไหร่?  
”ยังไม่มี ความสุขของผมตอนนี้คือการงานและเพื่อนฝูงอย่างเดียวเลย ผมว่ามันเป็นปกติของมนุษย์ ผมเป็นคนชอบเข้าสังคม ชอบอยู่กับเพื่อน ก็ใช้ชีวิตตามปกติ“

ช่วงนี้พี่หนุ่ม กรรชัยมีเรื่องราวเยอะเลย?  
”พี่หนุ่มหลังๆ แกทำงานอยู่ตลอดทุกวันทุกเวลา พวกผมจะเป็นห่วงกัน ไม่ได้เป็นห่วงเรื่องงานนะ เป็นห่วงสุขภาพ เครียดไหม นอนหลับไหม คอยถามแกอยู่ตลอดเวลา มีเคสทุกวันพี่เหนื่อยไหม กินข้าวรึยัง ดูซูบไปไหม เขาก็ไว้ผมยาว เขาก็บอกไม่ พี่ใช้ผลิตภัณฑ์ของพี่เอง ก็ถามกันตลอด จริงๆ อาทิตย์นี้ แก๊งรถเราจะพาพี่หนุ่มไปพักผ่อน แต่ก็ไม่รู้ว่าพี่เขาจะได้พักรึเปล่า ต้องรอดูล่าสุดอีกที จริงๆแกอยากเที่ยวมากเลยนะ แกอยากพัก ก็คงดูว่าสะดวกแกรึเปล่า วันธรรมดาแกก็ชิลนะ อยู่กับสิ่งที่แกชอบ คุยเล่นกันปกติเลย แกก็ตัดขาดโลกภายนอกจากการทำงาน แกน่ารัก มาถึงก็ถามไถ่สารทุกข์สุขดิบทุกคนว่าเป็นยังไงบ้าง อัปเดตให้ฟังเร็วๆ หน่อย“

มีให้กำลังใจแก?  
”ให้ ช่วงนี้ส่งสติ๊กเกอร์ถี่เลย ทุกคนเป็นกำลังใจให้พี่หนุ่ม เจอเคสยากๆ ผมนับถือหัวใจพี่เขาเลยนะ เขายึดทุกอย่างบนความถูกต้อง เขาช่วยเหลือคน พี่หนุ่มสู้ๆ มีอะไรให้ผมช่วยบอกมาได้เลย อยากให้พาไปเที่ยวไหน อยากให้ทำอะไรบอกได้เลย ซัพพอร์ตพี่เขา ช่วงนี้พี่เขาจะตอบช้ากว่าเมื่อก่อนนิดนึง แต่ยังตอบอยู่ ก็เข้าใจได้ เปิดจอก็เจอพี่เขาในโหนกระแสตลอด“

