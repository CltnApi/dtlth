---
layout: post
code: "ART2411200551F0FG5E"
origin_url: "https://www.khaosod.co.th/breaking-news/news_9513533"
image: "https://github.com/user-attachments/assets/deff14b9-d61d-4f5d-8ec4-5de3ad7cf85f"
title: "แม่ค้าออนไลน์ แจ้งความกองปราบ ถูกไฮโซดัง เบี้ยวค่าผ่อนปอร์เช่ 911"
description: "แม่ค้าออนไลน์ แจ้งความกองปราบ ถูกไฮโซดัง เบี้ยวค่าผ่อนรถปอร์เช่ รุ่น 911 ขอผ่อนเดือนละ 1 ล้าน จะสิ้นปีแล้ว ยังไม่จ่ายส่วนที่เหลือ อวดมีแบ็คเป็นตำรวจ"
category: "HOT_NEWS"
language: "th"
date: 2024-11-20T06:00:47.298Z
---

# แม่ค้าออนไลน์ แจ้งความกองปราบ ถูกไฮโซดัง เบี้ยวค่าผ่อนปอร์เช่ 911

[![แม่ค้าออนไลน์ แจ้งความกองปราบ ถูกไฮโซดัง เบี้ยวค่าผ่อนปอร์เช่ 911](https://www.khaosod.co.th/wpapp/uploads/2024/11/Online-seller.jpg "แม่ค้าออนไลน์ แจ้งความกองปราบ ถูกไฮโซดัง เบี้ยวค่าผ่อนปอร์เช่ 911")](https://www.khaosod.co.th/wpapp/uploads/2024/11/Online-seller.jpg)

**แม่ค้าออนไลน์ แจ้งความกองปราบ ถูกไฮโซดัง เบี้ยวค่าผ่อนรถปอร์เช่ รุ่น 911 ขอผ่อนเดือนละ 1 ล้าน จะสิ้นปีแล้ว ยังไม่จ่ายส่วนที่เหลือ อวดมีแบ็คเป็นตำรวจ**

เมื่อเวลา 11.00 น. วันที่ 20 พ.ย.67 ที่กองบังคับการปราบปราม (บก.ป.) น.ส.ปนิดา (สงวนนามสกุล) อายุ 43 ปี เจ้าของธุรกิจเสื้อผ้าออนไลน์ เดินทางเข้าแจ้งความหลังขายรถหรูให้ไฮโซ  
รายหนึ่ง ราคา 24 ล้านบาท แต่ไม่จ่ายเงินตามที่ตกลง แถมอ้างมีนายตำรวจเป็นแบ็คกังวลว่าจะถูกโกง

[![](https://www.khaosod.co.th/wpapp/uploads/2024/11/S__35422246_0-696x379.jpg)](https://www.khaosod.co.th/wpapp/uploads/2024/11/S__35422246_0.jpg)

น.ส.ปนิดา กล่าวว่า เหตุการณ์เริ่มเมื่อเดือนมิ.ย.ปี 2566 ตนต้องการจะขายรถยนต์ ยี่ห้อปอร์เช่ รุ่น 911 ราคา 24 ล้านบาท โดยทางเซลล์ก็แนะนำเต็นท์รถแห่งหนึ่ง ซึ่งเจ้าของเป็นคนมีหน้ามีตาในวงการเต็นท์รถ หลังจากนั้นตกลงซื้อขายกัน โดยวางเงินดาวน์ 8.7 ล้านบาท

[![](https://www.khaosod.co.th/wpapp/uploads/2024/11/S__35422247_0-696x420.jpg)](https://www.khaosod.co.th/wpapp/uploads/2024/11/S__35422247_0.jpg)

โดยทางคู่กรณีขอแบ่งจ่าย 2 งวด โดยงวดแรกจ่ายเมื่อเดือนมิ.ย. ปี 66 จำนวน 5 ล้านบาท ซึ่งมีการชำระแล้ว ส่วนงวดที่ 2 ตกลงกันว่าจะจ่ายในเดือน ม.ค.ปี 67 แต่พอถึงเวลาทางเต็นท์รถขอผ่อนชำระ เดือนละ 1 ล้านบาท จนตอนนี้จะสิ้นปีแล้ว ยังไม่จ่ายเงินส่วนที่เหลือ

[![](https://www.khaosod.co.th/wpapp/uploads/2024/11/S__23789642-696x399.jpg)](https://www.khaosod.co.th/wpapp/uploads/2024/11/S__23789642.jpg)

นอกจากนี้ ทางเต็นท์รถยังผิดสัญญาอีกหลายข้อ เช่น ผิดชำระค่างวดกับไฟแนนซ์ เป็นเงิน 9 ล้านบาท และชำระช้าทุกงวด ทำให้ตนเสียเครดิตและเสียชื่อเสียงในส่วนนี้ด้วย ซึ่งตนติดต่อไปทางเต็นท์รถทุกเดือน แต่ไม่ได้รับการตอบรับกลับมา และคุยกันถึงเรื่องโอนชื่อรถตั้งแต่ต้นปีจนจะสิ้นปีแล้ว ซึ่งส่วนตัวมองว่า อีกฝ่ายไม่กระตือรือร้นในส่วนนี้

และอีกเรื่องคือ ตนเคยถามเพื่อนในวงการว่า คู่กรณีเป็นใคร ทำไมถึงไม่จ่ายหนี้ โดยได้ข้อมูลมาว่า เขาเป็นคนมีแบ็คเป็นนายตำรวจ แต่ไม่รู้ยศอะไร เป็นนักธุรกิจเกี่ยวกับรถยนต์ และเป็นคนค่อนข้างมีฐานะ ตนมองว่าเหมือนเขาตั้งใจจะไม่จ่ายเงินที่เหลือของตนหรือไม่ และเชื่อว่าทางคู่กรณีนำรถตนไปใช้ เพราะมีใบสั่งจ่ายค่าทางด่วนมาที่บ้านจำนวน 300 บาท

ซึ่งวันนี้ที่เดินทางมาเพื่ออยากให้ตำรวจช่วยเจรจา เพราะในตามสัญญาเขาทำผิดหลายๆ ข้อ ถ้าไม่จ่ายเงินก็จะขอรถคืน ซึ่งตอนนี้รถก็อยู่กับคู่กรณี และเงินก็ยังไม่ได้คืน จึงอยากมาให้ตำรวจช่วยเหลือและรวบรวมพยานหลักฐานต่างๆ เพื่อไปเอารถคืนจะได้ไม่เกิดความยุ่งยากในอนาคต