---
layout: post
code: "ART2411051441ODO8JB"
origin_url: "https://www.khaosod.co.th/sports/news_9491331"
image: "https://github.com/user-attachments/assets/5b38abb4-85d9-4f5a-adb9-4362e40c69da"
title: "กองทุนกีฬา CSR มอบอุปกรณ์กีฬา โรงเรียนประสบภัยน้ำท่วม จังหวัดเชียงราย"
description: "เปิดสนามสอง กองทุนกีฬา CSR “สืบสาน สร้างเสริม เติมต่อ ” มอบอุปกรณ์กีฬาที่ได้มาตรฐานให้กับโรงเรียนที่ประสบภัยน้ำท่วม จังหวัดเชียงราย"
category: "SPORTS"
language: "th"
date: 2024-11-05T14:46:11.396Z
---

# กองทุนกีฬา CSR มอบอุปกรณ์กีฬา โรงเรียนประสบภัยน้ำท่วม จังหวัดเชียงราย

[![กองทุนกีฬา CSR มอบอุปกรณ์กีฬา โรงเรียนประสบภัยน้ำท่วม จังหวัดเชียงราย](https://www.khaosod.co.th/wpapp/uploads/2024/11/fgtwrt.jpg "กองทุนกีฬา CSR มอบอุปกรณ์กีฬา โรงเรียนประสบภัยน้ำท่วม จังหวัดเชียงราย")](https://www.khaosod.co.th/wpapp/uploads/2024/11/fgtwrt.jpg)

![](https://www.khaosod.co.th/wpapp/uploads/2024/11/S__27951161.jpg)

เมื่อวันที่ 5 พฤศจิกายน 2567 ประธาน นายนรศักดิ์ สุขสมบูรณ์ รองผู้ว่าราชการจังหวัดเชียงราย นายทนุเกียรติ จันทร์ชุม ผู้จัดการกองทุนพัฒนาการกีฬาแห่งชาติ นาย สุรศักดิ์ เกิดจันทึก รองผู้ว่าการการกีฬาแห่งประเทศไทยฝ่ายส่งเสริมกีฬา ร่วมมอบอุปกรณ์กีฬาในโครงการสนับสนุนและเสริมสร้างการตื่นตัวและการมีส่วนร่วมของการเล่นกีฬาและการออกกำลังกายของประชาชนผ่านกิจกรรมหรือบริการทางการกีฬา ประจำปีงบประมาณ พ.ศ. 2567 ให้แก่โรงเรียนในพื้นที่จังหวัดเชียงราย ณ โรงเรียนบ้านสันโค้ง อ.เมืองเชียงราย จ.เชียงราย โดย กองทุนพัฒนาการกีฬาแห่งชาติร่วมกับ จังหวัดเชียงรายจัดขึ้น เพื่อส่งมอบให้กับ 9 โรงเรียน ที่ได้รับผลกระทบจากน้ำท่วม ทำให้อุปกรณ์กีฬาได้รับความเสียหาย

โดยอุปกรณ์กีฬาทั้งหมดได้รับการสนับสนุนจาก กองทุนพัฒนาการกีฬาแห่งชาติ โดยมี ประพัฒน์ ชัชวาลชัยพรรณ อุปนายกสมาคมกีฬาแห่งจังหวัดเชียงราย คุณชญาณ์นันท์ เชื้อศิริถาวร ผู้อำนวยการสำนักงานการกีฬาแห่งประเทศไทย จังหวัดเชียงราย คุณณรงค์ศักดิ์ เตือนสกุล รองนายกเทศมนตรีนครเชียงราย คุณณรงค์ ลือชา รองนายแพทย์สาธารณสุขจังหวัดเชียงราย คุณสุจิรา พุทธวีวรรณ ผู้อำนวยการบริหารการศึกษาเทศบาลนครเชียงราย ภายในงานยังได้มีการจัดกิจกรรมการแข่งขันกีฬาเทเบิลเทนนิส รุ่นอายุไม่เกิน 12 ปี โดยเป็นเยาวชนในพื้นที่อำเภอเชียงราย เข้าร่วมการแข่งขัน และมีการอบรมให้ความรู้เกี่ยวกับการเล่นกีฬาเทเบิลเทนนิสถูกต้อง โดย สิทธิศักดิ์ นุชชาติ นักเทเบิลเทนนิส ทีมชาติไทย ซึ่งน้องๆเยาวชนที่เข้าร่วมกิจกรรมต่างได้รับความรู้และความสนุกสนานโดยทั่วหน้ากัน

สำหรับโครงการกิจกรรมนี้ เล็งเห็นความสำคัญของคุณภาพชีวิตและความเป็นอยู่ของเด็กและเยาวชนในสังคมของ โรงเรียนที่ยังขาดแคลนอุปกรณ์กีฬาและขาดโอกาสในเข้าถึงกิจกรรมหรือบริการทางการกีฬา จึงมีแผน ดำเนินการจัดทำโครงการกิจกรรมมอบอุปกรณ์กีฬาเพื่อพัฒนาสังคม เพื่อส่งเสริมการสร้างโอกาสและ ประสบการณ์ในการเล่นกีฬาให้สนุก โดยเริ่มจากมีความพร้อมด้านอุปกรณ์กีฬาที่มีคุณภาพและมาตรฐาน ต่อด้วยการเล่นกีฬาให้สนุกสนาน พัฒนาจิตใจให้เบิกบาน เพื่อให้เด็กและเยาวชนได้ค้นพบศักยภาพของตนเอง ทางด้านกีฬาและต่อยอดสู่ความเป็นเลิศและกีฬาอาชีพได้ต่อไปในอนาคต อันจะนำไปสู่การพัฒนาสังคมได้ อย่างยั่งยืน และการสร้างประชากรนักกีฬาเพิ่มขึ้น