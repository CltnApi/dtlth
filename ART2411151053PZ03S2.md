---
layout: post
code: "ART2411151053PZ03S2"
origin_url: "https://www.khaosod.co.th/breaking-news/news_9507528"
image: "https://github.com/user-attachments/assets/1bd46702-7f68-4922-9d81-0c93f4f5c1db"
title: "ทนายวิฑูรย์ เตรียมแฉผู้เสียหาย กฤษอนงค์ ปมเงิน 8.3 ล้าน เยี่ยม “บอสปัน-บอสป๊อป” หารือช่วยตัวแทนถูกอายัดบัญชี"
description: "ทนายวิฑูรย์ เตรียมแฉผู้เสียหายของ กฤษอนงค์ ปมเงิน 8.3 ล..."
category: "HOT_NEWS"
language: "th"
date: 2024-11-15T14:45:46.143Z
---

# ทนายวิฑูรย์ เตรียมแฉผู้เสียหาย กฤษอนงค์ ปมเงิน 8.3 ล้าน เยี่ยม “บอสปัน-บอสป๊อป” หารือช่วยตัวแทนถูกอายัดบัญชี

[![ทนายวิฑูรย์ เตรียมแฉผู้เสียหาย กฤษอนงค์ ปมเงิน 8.3 ล้าน เยี่ยม “บอสปัน-บอสป๊อป” หารือช่วยตัวแทนถูกอายัดบัญชี](https://www.khaosod.co.th/wpapp/uploads/2024/11/tanai-2.jpg "ทนายวิฑูรย์ เตรียมแฉผู้เสียหาย กฤษอนงค์ ปมเงิน 8.3 ล้าน เยี่ยม “บอสปัน-บอสป๊อป” หารือช่วยตัวแทนถูกอายัดบัญชี")](https://www.khaosod.co.th/wpapp/uploads/2024/11/tanai-2.jpg)

**ทนายวิฑูรย์ เตรียมแฉผู้เสียหายของ กฤษอนงค์ ปมเงิน 8.3 ล้าน เยี่ยม “บอสปัน-บอสป๊อป” หารือช่วยตัวแทนถูกอายัดบัญชี เจ้าตัวส่ายหัว หลัง เจ๊พัช-ฟิล์ม แก้ต่างค่าพีอาร์**

วันที่ 15 พ.ย.67 นายวิฑูรย์ เก่งงาน ทนายความของ นายวรัตน์พล วรัทย์วรกุล หรือ บอสพอล และ บริษัทดิไอคอนกรุ๊ป เดินทางเข้าเยี่ยม บอสปัน และ บอสป๊อป ที่เรือนจำเพื่อหารือใน 2 ประเด็น ประเด็นแรกคือมีตัวแทนของบริษัทดิไอคอนกรุ๊ปประมาณ 50 คน ถูกอายัดบัญชี หลังกรมสอบสวนคดีพิเศษตั้งเรื่องสอบสวนความผิดฐานฟอกเงิน โดยเป็นการยึดอายัดแบบไม่ตั้งตัว ทำให้ตัวแทนบริษัทใช้ชีวิตอย่างยากลำบาก ไม่มีเงินเลี้ยงดูครอบครัว และไม่มีเงินให้ลูกไปโรงเรียน

นายวิฑูรย์ กล่าวว่า เบื้องต้นผู้ที่ได้รับผลกระทบจากการอายัดบัญชี ไม่ได้มีเพียงตัวแทนจำหน่ายของบริษัทดิไอคอนส่วนที่ยังคงทำธุรกิจกับบริษัทเท่านั้น ทราบมาว่ากลุ่มผู้เสียหายเองบางส่วนก็ถูกอายัดบัญชี ในวันนี้จึงต้องนำมาหารือกับบอสปันและบอสป๊อบ ว่าจะมีแนวทางช่วยเหลืออย่างไรได้บ้าง มองว่าเรื่องนี้เหมือนยุทธการลำเลียงระเบิด การที่กรมสอบสวนคดีพิเศษตั้งเรื่องฟอกเงินขึ้น จึงระเบิดกระทบเป็นวงกว้างโดนทั้ง 2 ฝั่งแบบไม่เลือกข้าง อยากให้กลุ่มผู้เสียหายเข้าให้ข้อมูลกับตำรวจตามข้อเท็จจริง เพราะเชื่อว่าผู้เสียหายรู้อยู่แล้วว่าบริษัทดิไอคอนกรุ๊ปไม่ได้ทำธุรกิจแชร์ลูกโซ่ตามที่กรมสอบสวนคดีพิเศษกล่าวหา

ส่วนประเด็นเรื่องคลิปเสียงการตบทรัพย์ 20 ล้าน จากการสอบถามบอสปัน บอกว่า ไปที่บ้านกฤษองค์ ในฐานะตัวแทนของบริษัทดิไอคอนกรุ๊ป ทำให้ไม่ต้องเซ็นมอบอำนาจจากบอสปัน การมอบอำนาจต้องเป็นของบริษัทดิไอคอนกรุ๊ป ซึ่งผู้ที่เซ็นมอบอำนาจก็คือบอสพอล คาดว่าจะเดินหน้าแจ้งความภายในสัปดาห์หน้า ส่วนเรื่องข้อหาจากเดิมที่บอกว่าอาจเข้าข่ายพยายามฉ้อโกง แต่เมื่อไปฟังเนื้อหารายละเอียดในคลิปเต็มจะพบว่า มีลักษณะการข่มขู่ว่าจะทำให้เสื่อมเสียชื่อเสียง ซึ่งเข้าข่ายพยายามกรรโชกทรัพย์มากกว่า

นอกจากนี้ ได้เล่าคดีดังกล่าวให้บอสปันฟังว่า น.ส.กฤษอนงค์ และฟิล์ม รัฐภูมิ โตคงทรัพย์ ศิลปินชื่อดัง ได้ออกมาพูดแก้ต่างว่าเป็นการจ่ายเพื่อเป็นค่าแผน PR บอสปันได้แต่ส่ายหัว เพราะไม่ใช่เรื่องจริง ยืนยันว่าทางบริษัทได้จ้าง PR กับบริษัท PR โฆษณายักษ์ใหญ่รายหนึ่ง ไม่เคยจ้างทั้งสองคน และทั้งสองคนนั้นก็ไม่ได้ทำธุรกิจ PR ทั้งนี้ บอสปันยินดีที่เรื่องดังกล่าวได้เปิดเผยขึ้นมา และยินดีที่จะให้พนักงานสอบสวนเข้ามาสอบปากคำเรื่องดังกล่าว โดยได้หารือเบื้องต้นเกี่ยวกับคำให้การกับทนายความไว้แล้ว

ทนายวิฑูรย์ กล่าวอีกว่า สัปดาห์หน้าเตรียมจะเดินหน้าเปิดอีกเรื่อง เกี่ยวกับกลุ่มผู้เสียหายของกฤษอนงค์ 89 คนที่ได้รับเงินจากบริษัทดิไอคอนกรุ๊ป รวม 8.3 ล้านบาท กลุ่มนี้ต้องตรวจสอบอีกครั้งว่าเป็นผู้เสียหายจริงหรือไม่ ซึ่งถ้าไม่ใช่กลุ่มผู้เสียหายจริงก็จะถือว่าร่วมขบวนการกับกลุ่มตบทรัพย์ด้วย

