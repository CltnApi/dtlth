---
layout: post
code: "ART241111130631V12S"
origin_url: "https://www.khaosod.co.th/breaking-news/news_9500786"
image: "https://github.com/user-attachments/assets/40b34f1c-2766-422a-8e11-2580219e16ac"
title: "หนุ่มมือมีดปิดปากเงียบ ฆ่าปลัด อบต.หญิง เปิดปมสาเหตุทำผู้ต้องหาไม่พอใจ ก่อนลงมือ"
description: "หนุ่มมือมีดปิดปากเงียบ ฆ่าปลัด อบต.หญิง ตร.คุมเข้าห้องข..."
category: "HOT_NEWS"
language: "th"
date: 2024-11-11T13:15:59.747Z
---

# หนุ่มมือมีดปิดปากเงียบ ฆ่าปลัด อบต.หญิง เปิดปมสาเหตุทำผู้ต้องหาไม่พอใจ ก่อนลงมือ

[![หนุ่มมือมีดปิดปากเงียบ ฆ่าปลัด อบต.หญิง เปิดปมสาเหตุทำผู้ต้องหาไม่พอใจ ก่อนลงมือ](https://www.khaosod.co.th/wpapp/uploads/2024/11/killpalad.jpg "หนุ่มมือมีดปิดปากเงียบ ฆ่าปลัด อบต.หญิง เปิดปมสาเหตุทำผู้ต้องหาไม่พอใจ ก่อนลงมือ")](https://www.khaosod.co.th/wpapp/uploads/2024/11/killpalad.jpg)

**หนุ่มมือมีดปิดปากเงียบ ฆ่าปลัด อบต.หญิง ตร.คุมเข้าห้องขัง เผยวงจรปิดวันเกิดเหตุ เปิดปมสาเหตุทำผู้ต้องหาไม่พอใจ ก่อนลงมือเหี้ยม**

จากกรณี คนร้ายฆ่าโหด นางวรกนก เทพพิมล อายุ 57 ปี ปลัดองค์การบริหารส่วนตำบลคลองสาม จ.ปทุมธานี เสียชีวิตคาบ้านพัก พื้นที่หมู่ 8 ซอยคลองสาม 8/4 ต.คลองสาม อ.คลองหลวง จ.ปทุมธานี ก่อนที่ตำรวจจะจับกุม นายประทิน หรือหนุ่ม (ขอสงวนนามสกุล) อายุ 43 ปี เจ้าหน้าที่ดับเพลิง อบต.คลองสาม เป็นแฟนของน้องสาวผู้เสียชีวิต ซึ่งเป็นผู้ก่อเหตุ ตามที่เสนอข่าวไปแล้วนั้น

ล่าสุดเมื่อเวลา 18.30 น.วันที่ 11 พ.ย.67 พ.ต.ท.สิรภพ บัวหลวง สว.สส.สภ.คลองหลวง, พ.ต.ต.วีระ สุขชนะ สว.สส.สภ.คลองหลวง กำลังชุดสืบสวนได้ควบคุมตัว นายประทิน ออกจากห้องสืบสวนเพื่อนำไปคุมขังที่ห้องขังด้านบน สภ.คลองหลวง โดยเจ้าตัวยังปฏิเสธว่าไม่ใช่ผู้ก่อเหตุ



โดยระหว่างทางผู้สื่อข่าวได้พยายามสอบถามถึงสาเหตุและแรงจูงใจ และอยากกล่าวขอโทษครอบครัวผู้เสียชีวิตหรือไม่ นายประทิน ไม่ตอบคำถามและยังมีสีหน้าเรียบเฉย โดยมีเพื่อนรุ่นน้องนำข้าวกล่องและน้ำอัดลมเข้าเยี่ยม หลังจากผู้ต้องหาโทรศัพท์ไปหาก่อนถูกจับกุมตัว

ส่วนสาเหตุคาดว่ามาจาก เมื่อสัปดาห์ก่อนผู้เสียชีวิตได้เรียกน้องสาวมาว่ากล่าวตักเตือนเรื่องการใช้คำพูดของ นายประทิน ที่ไม่ให้เกียรติกันขณะอยู่ในที่ชุมชน และพยายามพูดบอกไปหลายรอบแล้วเรื่องให้เลิกคบกับ นายประทิน ซึ่งเป็นผู้ใต้บังคับบัญชา คาดว่าเป็นสาเหตุที่ทำให้ นายประทิน ไม่พอใจจึงก่อเหตุสลดขึ้น

ขณะที่กล้องวงจรปิดสามารถบันทึกภาพขณะ นายประทิน ขี่รถจยย.ของตัวเองออกไปจากอบต.แล้วไปที่ร้านสะดวกซื้อเพื่อซื้อเครื่องดื่มแอลกอฮอล์ เวลา 19.01 น.วันที่ 8 พ.ย.67 ซึ่งตั้งอยู่ริมทางปากซอยคลองสาม 9/7-1 จากนั้นได้ขี่รถจยย.เข้าซอย 9/4 แล้วหายไปในช่วงเวลาเกิดเหตุ

ต่อมาตำรวจสืบสวนได้ปล่อยตัว น.ส.บงกช (ขอสงวนนามสกุล) อายุ 51 ปี น้องสาวผู้เสียชีวิตกลับบ้าน ซึ่งขณะเดินทางกลับบ้านผู้สื่อข่าวพยายามถามถึงเรื่องที่เกิดขึ้น แต่น้องสาวผู้เสียชีวิตก็ไม่ตอบคำถามแต่อย่างใด โดยมีญาติขับรถกระบะมารอรับ