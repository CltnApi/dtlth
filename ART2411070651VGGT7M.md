---
layout: post
code: "ART2411070651VGGT7M"
origin_url: "https://www.khaosod.co.th/breaking-news/news_9494489"
image: "https://github.com/user-attachments/assets/eceb3cd2-8caa-41bd-aa22-14bc25b04f2e"
title: "อัจฉริยะ แฉ ทนายตั้ม วิ่งเต้นอัยการได้ เตรียมเปิดคดีที่ 5 แต่ไม่รู้ เจ๊อ้อย ติดใจหรือไม่"
description: "อัจฉริยะ แฉ ทนายตั้ม วิ่งเต้นอัยการได้ เตรียมเปิดคดีที่ 5 แต่ไม่รู้ เจ๊อ้อย ติดใจหรือไม่ เมินเกรียนคียบอร์ดด่า คบไม่ได้ เผยถ้าเป็นลูกผู้ชายก็ให้มามอบตัว"
category: "HOT_NEWS"
language: "th"
date: 2024-11-07T07:01:31.648Z
---

# อัจฉริยะ แฉ ทนายตั้ม วิ่งเต้นอัยการได้ เตรียมเปิดคดีที่ 5 แต่ไม่รู้ เจ๊อ้อย ติดใจหรือไม่

[![อัจฉริยะ แฉ ทนายตั้ม วิ่งเต้นอัยการได้ เตรียมเปิดคดีที่ 5 แต่ไม่รู้ เจ๊อ้อย ติดใจหรือไม่](https://www.khaosod.co.th/wpapp/uploads/2024/11/ajchariya.jpg "อัจฉริยะ แฉ ทนายตั้ม วิ่งเต้นอัยการได้ เตรียมเปิดคดีที่ 5 แต่ไม่รู้ เจ๊อ้อย ติดใจหรือไม่")](https://www.khaosod.co.th/wpapp/uploads/2024/11/ajchariya.jpg)

**อัจฉริยะ แฉ ทนายตั้ม วิ่งเต้นอัยการได้ เตรียมเปิดคดีที่ 5 แต่ไม่รู้ เจ๊อ้อย ติดใจหรือไม่ เมินเกรียนคียบอร์ดด่า คบไม่ได้ เผยถ้าเป็นลูกผู้ชายก็ให้มามอบตัว**

เมื่อเวลา 12.00 น. วันที่ 7 พ.ย.67 ที่รัฐสภา นายอัจฉริยะ เรืองรัตนพงศ์ ประธานชมรมช่วยเหลือเหยื่ออาชญากรรม ให้สัมภาษณ์ถึงกรณีตำรวจออกหมายจับประเด็นที่นายษิทรา เบี้ยบังเกิด หรือทนายตั้ม หลอกลวงนางจตุพร อุบลเลิศ หรือเจ๊อ้อย ว่า เรื่องนี้พฤติกรรมเขาร้ายแรง และยอดความเสียหายก็มีจำนวนมาก พฤติการณ์ที่หลอกลวงเจ๊อ้อย เป็นพฤติการณ์ที่คนมีความรู้ด้านกฎหมาย แต่กลับทำตัวเป็นโจรในคาบนักกฎหมาย

[![](https://www.khaosod.co.th/wpapp/uploads/2024/11/S__26320949_0-696x381.jpg)](https://www.khaosod.co.th/wpapp/uploads/2024/11/S__26320949_0.jpg)

อีกทั้งยังเป็นพฤติกรรมที่เกิดมานานแล้ว ไม่ใช่เพิ่งเกิด ทั้งนี้ ตนมองว่าตำรวจก็เฝ้าเรื่องนี้ไว้ตั้งแต่เมื่อวันที่ 6 พ.ย.แล้ว จากที่ได้รับรู้ข้อมูลมาวันนี้ยังไงนายษิทราและภรรยาก็ไม่รอด วันนี้น่าจะเรียบร้อย และยืนยันว่านายษิทราจะไม่ได้รับการประกันตัว เพราะหากปล่อยตัวอาจจะเข้าไปข่มขู่พยานหลักฐานได้

[![](https://www.khaosod.co.th/wpapp/uploads/2024/11/ทนายตั้ม-2-1-696x392.jpg)](https://www.khaosod.co.th/wpapp/uploads/2024/11/ทนายตั้ม-2-1.jpg)

นายอัจฉริยะ กล่าวต่อว่า อย่างไรก็ตาม ตนเตรียมจะเปิดคดีที่ 5 แต่ไม่ทราบว่านางจตุพรติดใจที่จะดำเนินคดี การออกแบบบ้านส่วนตัวของสามีหรือไม่ ซึ่งเป็นอีกคดีที่อาจจะเข้าข่ายการปลอมเอกสาร แต่ขณะนี้อยู่ระหว่างการประสานงานกันอยู่ ส่วนเรื่องรายละเอียดความเสียหายทั้งหมดนั้น ตนยังไม่ขอยืนยันตัวเลข เพราะอยู่ระหว่างการตรวจสอบ แต่เรื่องที่นายษิทรารับเงินนั้นมีพยานหลักฐานที่ยืนยันชัดเจน

นายอัจฉริยะ กล่าวด้วยว่า ส่วนเรื่องการจับมือกับนายษิทรานั้นเป็นเรื่องส่วนตัว แต่นี่เป็นเรื่องส่วนรวม หากตนรู้แล้วไม่พูดก็เหมือนว่าตนช่วยนายษิทราทางอ้อม ตนพูดเสมอว่าอะไรที่เขาทำผิดก็ต้องรับโทษทางกฎหมาย

ส่วนคนที่บอกว่าตนคบไม่ได้นั้น ตนก็ไม่ได้ว่าอะไร เพราะไม่ว่าจะพูดอะไรไปเกรียนคีย์บอร์ดก็ด่าตนอยู่ดี ย้ำว่าตนทำงานเพื่อส่วนรวม ไม่เคยโกหกอยู่แล้ว ส่วนคนที่เป็นเอฟซีนั้นยังกินหญ้าอยู่ โดยที่ไม่ได้ดูความจริง ไม่ว่าตนจะทำดีแค่ไหนคนก็ด่าตนอยู่ตลอดอยู่แล้ว

“ผมรู้ว่าเขาวิ่งอัยการได้ แล้วอัยการคนไหนผมก็รู้ อัยการคนไหนที่เป็นแบ็กให้ตั้มผมก็รู้ และไม่ใช่แค่ภาคหนึ่ง เดี๋ยวตำรวจน่าจะเปิดภาคสองต่อ ซึ่งตอนแรกเจ๊อ้อยไม่เข้าใจเรื่องกฎหมาย แต่เมื่อได้มาพูดคุยกันแล้วจึงเข้าใจว่าถูกหลอกมาโดยตลอด ทั้งนี้หากตั้มเป็นลูกผู้ชายจริง เขาต้องมามอบตัว และมั่นใจว่าจะจับตั้มได้ภายในวันนี้ ขออย่าหนี บอกมีหลักฐานก็ให้มามอบตัว” นายอัจฉริยะ กล่าว