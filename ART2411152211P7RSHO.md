---
layout: post
code: "ART2411152211P7RSHO"
origin_url: "https://www.khaosod.co.th/sports/news_9507877"
image: "https://github.com/user-attachments/assets/bc8c386c-e272-437e-ab96-2d20d74423e7"
title: "โปรตุเกสถลุงโปแลนด์ศึกยูฟ่า เนชันส์ ลีก - โรนัลโดซัลโว 2 แอสซิสต์ 1"
description: "โปรตุเกสผงาดเข้ารอบยูฟ่า เนชันส์ ลีก ในฐานะแชมป์กลุ่ม หลังโชว์ฟอร์มดุเปิดบ้านถล่มโปแลนด์ขาดลอย \"คริสเตียโน โรนัลโด\" สำแดงเดชยิง 2 จ่าย 1"
category: "SPORTS"
language: "th"
date: 2024-11-15T22:16:08.263Z
---

# โปรตุเกสถลุงโปแลนด์ศึกยูฟ่า เนชันส์ ลีก - โรนัลโดซัลโว 2 แอสซิสต์ 1

[![โปรตุเกสถลุงโปแลนด์ศึกยูฟ่า เนชันส์ ลีก - โรนัลโดซัลโว 2 แอสซิสต์ 1](https://www.khaosod.co.th/wpapp/uploads/2024/11/2024-11-15T212343Z_897650657_UP1EKBF1NFGK7_RTRMADP_3_SOCCER-UEFANATIONS-POR-POL-REPORT.jpg "โปรตุเกสถลุงโปแลนด์ศึกยูฟ่า เนชันส์ ลีก - โรนัลโดซัลโว 2 แอสซิสต์ 1")](https://www.khaosod.co.th/wpapp/uploads/2024/11/2024-11-15T212343Z_897650657_UP1EKBF1NFGK7_RTRMADP_3_SOCCER-UEFANATIONS-POR-POL-REPORT.jpg)

การแข่งขันฟุตบอลยูฟ่า เนชันส์ ลีก 2024-25 เมื่อวันที่ 15 พฤศจิกายน ลีกเอ กลุ่ม 1 “ฝอยทอง”โปรตุเกส เปิดสนามเอสตาดิโอ โด ดราเกา รับการมาเยือนของโปแลนด์

เกมนี้เจ้าบ้านส่ง คริสเตียโน โรนัลโด, บรูโน แฟร์นานเดส, ราฟาเอล เลเอา ลงนำเกมรุก ส่วนทีมเยือนใช้งาน เคอร์ซิสตอฟ พิอาเต็ก, มาเตอุส โบกุส, พิโอเตอร์ เซียลินสกี

ครึ่งแรกทั้งคู่พอมีโอกาสยิงบ้างประปราย แต่ยังไม่มีฝั่งไหนสร้างความหนักใจให้ผู้รักษาประตูได้ ทำให้สกอร์เสมอกันอยู่ 0-0

ครึ่งหลังนาที 59 ราฟาเอล เลเอา กระชากบอลจากเขตโทษฝั่งตัวเองมาถึงกลางสนาม จากนั้นจ่ายบอลให้ นูโน เมนเดส รับช่วงเล่นต่อ ก่อนที่เมนเดสจะหยอดจากมุมเขตโทษด้านซ้ายไปหน้าประตูให้เลเอาโฉบมาโหม่งไม่เหลือ โปรตุเกสนำ 1-0

นาที 70 ดิโอโก ดาโลต์ ได้ยิงในเขตโทษไปติดแขน ยาคุบ คิวิออร์ ผู้ตัดสินจึงเป่าให้จุดโทษแก่โปรตุเกส คริสเตียโน โรนัลโด รับหน้าที่สังหารไม่พลาดในนาที 72 กลายเป็นประตูที่ 134 ของตัวเองในทีมชาติ พร้อมช่วยให้เจ้าบ้านนำ 2-0

นาที 80 วิตินญา จ่ายบอลให้ บรูโน แฟร์นานเดส เลี้ยงบอลขึ้นมาแล้วยิงจากระยะประมาณ 25 หลา บอลพุ่งกระแทกคานเข้าประตูไปอย่างสุดสวย โปรตุเกสทิ้งห่าง 3-0

นาที 83 คริสเตียโน โรนัลโด แทงบอลผ่านแนวรับไปถึง เปโดร เนโต กระชากหลุดเข้าทางด้านขวาของเขตโทษ ก่อนจะสับไกยิงยัดเสาแรก สกอร์กลายเป็น 4-0

นาที 87 ตรินเกา ทำชิ่งให้ วิตินญา มีพื้นที่เล่นทางด้านขวาของเขตโทษ ก่อนที่วิตินญาจะหยอดไปเสาสอง คริสเตียโน โรนัลโด จึงสบโอกาสกระโดดฟาดเข้าไปอย่างสวยงาม โปรตุเกสนำไปไกล 5-0 และเป็นประตูที่ 135 ของโรนัลโดในนามทีมชาติด้วย

นาที 88 ผู้เล่นโปรตุเกสสกัดบอลได้แล้วไม่ยอมเคลียร์ทิ้งให้เด็ดขาดเลยถูกแย่งคืน ก่อนที่ลูกจะมาเข้าเท้า โดมินิก มาชุก ยิงจากบริเวณหน้าเขตโทษเข้าไป โปแลนด์จึงตีไข่แตกไล่มา แต่จบเกมโปรตุเกสก็ยังชนะไปอยู่ดี 5-1

อีกคู่ในกลุ่มเดียวกัน สกอตแลนด์ ชนะ โครเอเชีย 1-0

ทำให้ผ่านไป5 นัดเท่ากัน โปรตุเกสเก็บเพิ่มเป็น 13 คะแนน การันตีได้เข้ารอบน็อกเอาต์ชิงแชมป์ในฐานะแชมป์กลุ่มแล้ว ตามด้วยอันดับ 2 โครเอเชีย เก็บได้ 7 คะแนน หลังจากนี้ยังต้องการอีก 1 คะแนนเพื่อเข้ารอบตามโปรตุเกสไป

ส่วนอันดับ 3 โปแลนด์ และอันดับ 4 สกอตแลนด์ ต่างมีทีมละ 4 คะแนน แต่เฮดทูเฮดโปแลนด์ดีกว่า ถึงอย่างนั้น นัดสุดท้ายที่เหลือโปแลนด์หมดสิทธิ์ลุ้นเข้ารอบน็อกเอาต์แล้วเนื่องจากเฮดทูเฮดแพ้โครเอเชีย ขณะที่สกอตแลนด์ยังมีโอกาสเพราะตอนนี้เฮดทูเฮดเสมอกับโครเอเชีย

(Mads Claus Rasmussen/Ritzau Scanpix via AP)

ด้านกลุ่ม 4 “โคนม”เดนมาร์ก เปิดสนามปาร์กเกน แพ้ต่อแชมป์ยูโร 2024 และแชมป์เก่ารายการนี้อย่าง “กระทิงดุ”สเปน 1-2

ทีมเยือนได้ประตูจาก มิเคล โอยาร์ซาบาล นาที 15, อโยเซ เปเรซ นาที 58 ส่วนเจ้าบ้านได้จาก กุสตาฟ อิซักเซน นาที 84

อีกคู่ในกลุ่มเดียวกัน สวิตเซอร์แลนด์ เสมอ เซอร์เบีย 1-1

ผ่านไป 5 นัด สเปนเก็บเพิ่มเป็น 13 คะแนน การันตีเข้ารอบในฐานะแชมป์กลุ่มแล้ว ส่วนอันดับ 2 เดนมาร์ก (7 คะแนน) กับอันดับ 3 เซอร์เบีย (5 คะแนน) ต้องไปแย่งกันเข้ารอบในนัดสุดท้าย ขณะที่อันดับ 4 สวิตเซอร์แลนด์ (2 คะแนน) ตกชั้นแน่นอนแล้ว

ผลคู่อื่น ลีกซี : ไซปรัส ชนะ ลิทัวเนีย 2-1, ลักเซมเบิร์ก แพ้ บัลแกเรีย 0-1, ไอร์แลนด์เหนือ ชนะ เบลารุส 2-0 ลีกดี : ซานมาริโน เสมอ ยิบรอลตาร์ 1-1