---
layout: post
code: "ART2411232052AUKOJK"
origin_url: "https://www.khaosod.co.th/sports/news_9518793"
image: "https://github.com/user-attachments/assets/08bda56e-e470-4ba0-9503-d9b23507568a"
title: "เป๊ป กวาร์ดิโอลา เปิดใจหลัง แมนฯ ซิตี้ เจอวิกฤตพ่าย 5 นัดติด"
description: "เป๊ป กวาร์ดิโอลา กุนซือ แมนเชสเตอร์ ซิตี้ ยอมรับว่า เจ้าตัวไม่เคยเจอสถานการณ์ของทีมแบบนี้มาก่อนหลังความพ่ายแพ้ 5 นัดติดต่อกันทุกรายการ"
category: "SPORTS"
language: "th"
date: 2024-11-23T21:03:24.630Z
---

# เป๊ป กวาร์ดิโอลา เปิดใจหลัง แมนฯ ซิตี้ เจอวิกฤตพ่าย 5 นัดติด

[![เป๊ป กวาร์ดิโอลา เปิดใจหลัง แมนฯ ซิตี้ เจอวิกฤตพ่าย 5 นัดติด](https://www.khaosod.co.th/wpapp/uploads/2024/11/pep-man-city-43679932.jpg "เป๊ป กวาร์ดิโอลา เปิดใจหลัง แมนฯ ซิตี้ เจอวิกฤตพ่าย 5 นัดติด")](https://www.khaosod.co.th/wpapp/uploads/2024/11/pep-man-city-43679932.jpg)

**เป๊ป กวาร์ดิโอลา กุนซือ แมนเชสเตอร์ ซิตี้ ยอมรับว่า เจ้าตัวไม่เคยเจอสถานการณ์ของทีมแบบนี้มาก่อนหลังความพ่ายแพ้ 5 นัดติดต่อกันทุกรายการ**

โดย แมนฯ ซิตี้ ยังทำผลงานได้ย่ำแย่ต่อเนื่องหลังล่าสุดคือการเปิดสนาม เอติฮัด สเตเดียม พ่ายต่อ ท็อตแนม ฮอตสเปอร์ 0-4 ในเกมพรีเมียร์ลีก อังกฤษ 2024-25 เมื่อวันที่ 23 พ.ย.

จากผลที่เกิดขึ้นทำให้ “เรือใบสีฟ้า” หยุดอยู่ที่ 23 คะแนนจาก 12 นัดอยู่อันดับ 2 ตารางทว่าเป็นความพ่ายแพ้ 5 นัดติดต่อกันทุกรายการของพวกเขาต่อจาก แพ้ ท็อตแนม ฮอตสเปอร์ 1-2 (คาราบาว คัพ), แพ้ บอร์นมัธ 1-2 (พรีเมียร์ลีก), แพ้ สปอร์ติง ลิสบอน 1-4 (ยูฟ่า แชมเปียนส์ ลีก) และแพ้ ไบรตัน 1-2 (พรีเมียร์ลีก)

Soccer Football – Premier League – Manchester City v Tottenham Hotspur – Etihad Stadium, Manchester, Britain – November 23, 2024 Manchester City manager Pep Guardiola reacts REUTERS/Molly Darlington EDITORIAL USE ONLY.



หลังเกม เป๊ป ซึ่งคุมทีมปราชัย 5 นัดติดครั้งแรกในอาชีพให้สัมภาษณ์ว่า “ตอนนี้เกมรับของเราเปราะบางมาก เราออกสตาร์ตได้ดีเหมือนปกติ แต่ทำประตูไม่ได้ จากนั้นก็เสียประตูอีก ซึ่งนั่นก็ทำให้ความรู้สึกของเราในตอนนี้ลำบากมาก”

“ในรอบ 8 ปีที่ผ่านมา เราไม่เคยเจอสถานการณ์แบบนี้มาก่อน ตอนนี้เราต้องเจอกับมัน และทำลายมันด้วยการชนะโดยเฉพาะเกมต่อไป ตอนนี้เรามองสิ่งต่างๆ ในแบบหนึ่ง แต่ในอีกไม่กี่สัปดาห์ข้างหน้า เราอาจจะมองมันแตกต่างออกไป”

“เราไม่คุ้นเคยกับสถานการณ์แบบนี้ แต่ชีวิตก็เป็นแบบนี้ บางครั้งมันเกิดขึ้น และเราต้องยอมรับมัน เราจะไม่วิ่งหนี และต้องยืนหยัดให้มากกว่าเดิม สิ่งที่จะกำหนดเราคือเมื่อเราล้มเหลว เราต้องยืนหยัด และเผชิญหน้ากับมัน”