---
layout: post
code: "ART2411090447DXF3VC"
origin_url: "https://www.khaosod.co.th/entertainment/news_9497405"
image: "https://github.com/user-attachments/assets/baea1d1f-c2ca-4796-aa8b-c0c9aaa7f213"
title: "‘ภูริ’ เห็นใจ ‘แอน’ เลี้ยงลูกเอง 5 วัน เผยแพลนโรดทริปแน่นยาวทะลุปีหน้า"
description: "นานๆ จะเห็นออกงานพร้อมหน้าครอบครัว สำหรับคุณพ่อสายลุย ภูริ หิรัญพฤกษ์ และ แอน อลิชา ไล่สัตรูไกล ที่ล่าสุดควงลูกสาว 2 คน น้องริชา และ น้องลิษา"
category: "ENTERTAINMENT"
language: "th"
date: 2024-11-09T04:50:50.404Z
---

# ‘ภูริ’ เห็นใจ ‘แอน’ เลี้ยงลูกเอง 5 วัน เผยแพลนโรดทริปแน่นยาวทะลุปีหน้า

[![‘ภูริ’ เห็นใจ ‘แอน’ เลี้ยงลูกเอง 5 วัน เผยแพลนโรดทริปแน่นยาวทะลุปีหน้า](https://www.khaosod.co.th/wpapp/uploads/2024/11/ann-puri081167-5.jpg "‘ภูริ’ เห็นใจ ‘แอน’ เลี้ยงลูกเอง 5 วัน เผยแพลนโรดทริปแน่นยาวทะลุปีหน้า")](https://www.khaosod.co.th/wpapp/uploads/2024/11/ann-puri081167-5.jpg)

นานๆ จะเห็นออกงานพร้อมหน้าครอบครัว สำหรับคุณพ่อสายลุย **ภูริ หิรัญพฤกษ์ และ แอน อลิชา ไล่สัตรูไกล** ที่ล่าสุดควงลูกสาว 2 คน **น้องริชา และ น้องลิษา** มาร่วมงานเปิดตัว “Hyundai PALISADE” วันนี้(8พ.ย.67) ที่ ชั้น ดิ เอ็มสเฟียร์ ซึ่งหลังจากจบงาน ‘ภูริ-แอน’ ได้ให้สัมภาษณ์กับสื่อมวลชน

![‘ภูริ’](https://www.khaosod.co.th/wpapp/uploads/2024/11/ann-puri081167-7.jpg)

**นานๆ จะออกงานพร้อมหน้าพร้อมตา?** แอน – “ใช่ค่ะ ไม่ได้ออกงานเลย ตอนนี้ริชา 8 ขวบแล้ว ส่วนลิษา 4 ขวบค่ะ สองพี่น้องนิสัยแตกต่างกันมากค่ะ ลิษาคนเล็กก็จะซนๆ แก่นเซี้ยว ลุยๆ หน่อย ส่วนพี่สาวริชาจะเรียบร้อย คนเล็กก็คือได้พ่อไปเต็มๆ ส่วนคนโตก็เหมือนแม่”  
ภูริ – ”ลิษาจะมีความเป็นตัวเองค่อนข้างสูง อยากทำอะไรทำเลย“

**แต่ทั้งคู่ดูเป็นคนไม่กลัวกล้องเลย?** แอน – “ชอบมากค่ะ ทั้งสองคนเป็นคนที่ชอบหน้ากล้อง ชอบเดินแบบ แล้วเดินแบบคือได้เงินด้วย หลังๆ ไปถ่ายรายการกับคุณพ่อก็จะบอกว่าไปฟรีไม่ได้นะ ไปกี่วันต้องได้กี่บาท เขามีทวงด้วย ตอนนี้ก็เริ่มฝึกให้เขารู้ว่าทำงานมันคืออะไร อย่างริชาเริ่มมีชอบงานในวงการบันเทิง ล่าสุดก็ไปแคสต์ละครเวที ไปร้องเพลง เราก็เริ่มจะเห็นแววทางด้านนี้ของเขา แต่ในส่วนของงานละครอาจจะยัง เพราะว่าเขาชอบละครเวทีกับร้องเพลง ส่วนคนเล็กยังหาตัวเองไม่เจอ แต่ก็ชอบเต้นค่ะ”

![‘ภูริ’](https://www.khaosod.co.th/wpapp/uploads/2024/11/ann-puri081167-1.jpg)

ริชา – ”หนูชอบร้องเพลงที่สุด มี Taylor Swift เป็นไอดอล ชอบเพราะว่าเขาสวยค่ะ“

ADVERTISEMENT

**ลูกสาวฉายแววความสวยทั้งคู่ คุณพ่อเริ่มไว้หนวดหรือยัง?** ภูริ – “คิดว่าก็ต้องเริ่มไว้แล้วนะครับ เพราะเด็กสมัยนี้ก็โตเร็ว บางทีเวลาผมไปถ่ายรายการนานๆ ก็จะเห็นพัฒนาการของลูกแต่ละคนที่ค่อนข้างโตโตขึ้น เป็นสาวขึ้น มีความเป็นส่วนตัวขึ้น โดยเฉพาะริชาจะโตเร็ว ถามว่าห่วงอะไรเป็นพิเศษไหม ไม่ห่วงครับ เราเต็มที่กับเขาอยู่แล้ว ปล่อยให้คุณแม่ดูให้ ซึ่งเขาก็จะคอยรายงานตลอด”

แอน – “เราพยายามเลี้ยงลูกให้เป็นเพื่อน เพราะเราเองก็โตมากับพ่อแม่ที่คุยกันได้ทุกเรื่อง เพราะฉะนั้นอยากให้เขามีอะไรก็คุยกับเราได้”

**ล่าสุดเห็นว่าคุณพ่อรับมือกับลูกๆ คนเดียว เพราะคุณแม่ไปงานแต่งงานเพื่อนที่ต่างประเทศ?** แอน – “แอนไปงานแต่งงานคุณวุ้นเส้น หายไปแค่ 5 วัน จากการเป็นแม่มา 8 ปี แล้วก็บอกว่าเขามีหน้าที่ไปรับส่งลูกและทำทุกอย่างให้ลูกหมด วันที่3 โทรมาโอดโอยว่า ผมไม่ไหวแล้ว มันเหนื่อยมาก ผมจะตายอยู่แล้ว”

![‘ภูริ’](https://www.khaosod.co.th/wpapp/uploads/2024/11/ann-puri081167-2.jpg)

ภูริ – “เราไม่เคยต้องเลี้ยงลูก 24 ชั่วโมง แต่หนนี้คือเป็นหน้าที่ของเราเลย เอาเข้านอน ปลุกขึ้นมา พาไปอาบน้ำ พาไปส่งโรงเรียน แล้วก็ไปรับ คือเป็น 5 วันที่รู้สึกว่าทำไมมันเหนื่อยขนาดนี้ เข้าใจคุณแอนเลยว่าที่ผ่านมาเขาทุ่มเทขนาดไหน ทำให้รักภรรยามากขึ้นและเห็นใจด้วย เพราะผมไปออกทริปขี่มอเตอร์ไซค์ 20 วัน ยังไม่เหนื่อยเท่านี้เลย”

แอน – “แต่ก็ถือว่าเป็น 5 วันที่เขาทำได้ดี เขาก็แค่บ่นเฉยๆ ส่วนเราก็บอกว่าเป็นยังไงล่ะ นี่ผ่านไปแค่ 3 วันเอง ฉันทำมา 8 ปีแล้ว ครั้งนี้ก็ทำให้เรารู้ว่าจากเมื่อก่อนที่เรากังวลไม่กล้าทิ้งลูก แต่เอ๊ะ! เขาทำได้นี่ เดี๋ยวอาจจะมีทริปสาวๆ เรื่อยๆ ถ้าเพื่อนชวนก็อาจจะไปได้แล้ว“  
ภูริ – “ไปได้ครับ จริงๆ อยากให้คุณแอนเขาไปกับเพื่อนบ้าง ได้รีแลกซ์บ้าง บางทีเขาเลี้ยงลูกคนเดียวก็อาจจะเครียดเหมือนกัน”

![‘ภูริ’](https://www.khaosod.co.th/wpapp/uploads/2024/11/ann-puri081167-3.jpg)

**แล้วทริปครอบครัวของเราเองล่ะ?** แอน – “มีค่ะ เรียกว่าแน่นเลย ตั้งแต่เดือนนี้ไปจนถึงกุมภาพันธ์ปีหน้า โร้ดทริปเยอะมาก แพลนส่วนใหญ่ก็จะขึ้นเหนือ แต่เดี๋ยวช่วงกลางปีหน้าก็จะมีโร้ดทริปไปไกลๆ แต่ยังไม่ได้แพลนว่าจะไปไหน ส่วนลูกๆ ก็ชอบแฮปปี้มาก ส่วนหนึ่งอาจจะเป็นเพราะว่าเขาชินแล้วด้วย สายลุย และโตในรถค่ะ”