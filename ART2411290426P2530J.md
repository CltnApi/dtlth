---
layout: post
code: "ART2411290426P2530J"
origin_url: "https://www.khaosod.co.th/sports/news_9526735"
image: "https://github.com/user-attachments/assets/1d44bc8f-8a40-400d-9554-a5f589011315"
title: "รูเบน อโมริม เปิดใจหลังพา แมนยู คว้าชัยนัดแรกในการคุมทัพ"
description: "รูเบน อโมริม เฮดโค้ช แมนเชสเตอร์ ยูไนเต็ด เปิดใจหลังพา \"ปีศาจแดง\" ประเดิมคว้าชัยนัดแรกในการคุมทัพโดยระบุ ทีมมีพัฒนาการที่ดีขึ้น พร้อมรู้สึกเป็นส่วนหนึ่งของสโมสรจากการสนับสนุนของแฟนบอล"
category: "SPORTS"
language: "th"
date: 2024-11-29T04:46:06.445Z
---

# รูเบน อโมริม เปิดใจหลังพา แมนยู คว้าชัยนัดแรกในการคุมทัพ

[![รูเบน อโมริม เปิดใจหลังพา แมนยู คว้าชัยนัดแรกในการคุมทัพ](https://www.khaosod.co.th/wpapp/uploads/2024/11/amorim-bodo-7433.jpg "รูเบน อโมริม เปิดใจหลังพา แมนยู คว้าชัยนัดแรกในการคุมทัพ")](https://www.khaosod.co.th/wpapp/uploads/2024/11/amorim-bodo-7433.jpg)

**รูเบน อโมริม เฮดโค้ช แมนเชสเตอร์ ยูไนเต็ด เปิดใจหลังพา “ปีศาจแดง” ประเดิมคว้าชัยนัดแรกในการคุมทัพโดยระบุ ทีมมีพัฒนาการที่ดีขึ้น พร้อมรู้สึกเป็นส่วนหนึ่งของสโมสรจากการสนับสนุนของแฟนบอล**

โดย แมนฯ ยูไนเต็ด จากอังกฤษเปิดสนาม โอลด์ แทรฟฟอร์ด แซงชนะ โบโด/กลิมต์ จากนอร์เวย์ 3-2 ในฟุตบอลยูฟ่า ยูโรปา ลีก รอบลีก เมื่อวันที่ 28 พ.ย.

เกมนี้เจ้าถิ่นได้ประตูจาก อเลฮานโดร การ์นาโช นาทีที่ 1, ราสมุส ฮอยลุนด์ นาที 45 และ50 ส่วนทีมเยือนได้จาก ฮาคอน เอฟเยน นาที 19 และฟิลิป ซิงก์เคอร์นาเกล นาที 23

Manchester United’s head coach Ruben Amorim, right, gives instructions to Manchester United’s Marcus Rashford during the Europa League opening phase soccer match between Manchester United and Bodo Glimt, at the Old Trafford stadium in Manchester, England, Thursday, Nov. 28, 2024. (AP Photo/Dave Thompson)



จากผลที่เกิดขึ้นทำให้ ผ่านไป 5 นัด แมนฯ ยูไนเต็ดเก็บเพิ่มเป็น 9 คะแนน อยู่อันดับ 12 ส่วนโบโด/กลิมต์มี 7 คะแนน ยึดอันดับ 17 ทั้งคู่อยู่ในพื้นที่ตั๋วเพลย์ออฟ พร้อมเป็นชัยชนะนัดแรกในการคุมทีมของ อโมริม ด้วย

หลังเกม อโมริม ให้สัมภาษณ์ว่า “ผมรู้สึกวิตกกังวลเพราะผมไม่รู้ว่าจะเกิดอะไรขึ้น ผมไม่รู้จักนักเตะ และเราไม่ได้ทำงานร่วมกันมากนัก

“เราดูเกมด้วยความตื่นเต้น แต่ในเวลาเดียวกันเราก็รู้สึกกังวลเพราะไม่รู้ว่าเกมจะเป็นอย่างไร เราปรับปรุงสิ่งต่าง ๆ ให้ดีขึ้นจากเกมที่แล้ว เราควบคุมจังหวะได้ดีขึ้น ผลักดันทีมให้ยืนสูงขึ้นเล็กน้อย (ในสนาม) และสร้างโอกาสได้มากขึ้น”

“ผมชอบวิธีที่นักเตะพยายามเล่นเกมของเรา บางครั้งเราครองบอลได้ และเคยมีปัญหาในอดีตจากการเสียบอลมากเกินไป แนวคิดคือเก็บบอลเอาไว้ พวกเขาพยายามอย่างเต็มที่ และผมคิดว่าเราสมควรได้รับชัยชนะ”

นอกจากนั้นเฮดโค้ชวัย 39 ปียังระบุว่า เขารู้สึกเป็นส่วนหนึ่งของสโมสรแล้วแม้จะเข้ามาอยู่กับทีมไม่นานจากการสนับสนุนของแฟนบอล “แฟนๆ ทำให้ผมรู้สึกเหมือนอยู่บ้านเลย! มันพิเศษมากเพราะว่าครึ่งหนึ่งของสนามไม่รู้จักผม พูดได้เลยว่าผมมาจากโปรตุเกส และครึ่งหนึ่งของสนามไม่รู้จักผม”

“ผมยังไม่ได้ทำอะไรเพื่อสโมสรแห่งนี้เลย แต่ตั้งแต่แรกที่พวกเขาสนับสนุนผม ผมรู้สึกว่าผมไม่ได้อยู่คนเดียว ตอนนี้ผมก็เหมือนคนเหล่านั้นคนหนึ่งแล้ว และมันพิเศษมากจริงๆ ผมหวังว่าจะไม่ทำให้แฟนบอลผิดหวัง”