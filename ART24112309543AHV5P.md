---
layout: post
code: "ART24112309543AHV5P"
origin_url: "https://www.khaosod.co.th/special-stories/news_9518353"
image: "https://github.com/user-attachments/assets/987c1424-3095-4173-9c9a-63d6facf3fdc"
title: "โพสต์เดียวชีวิตเปลี่ยน เปิดใจหนุ่ม รับงานใส่ชุดมาสคอต เซอร์ไพรส์ มีคนจองคิวเพียบ"
description: "โพสต์เดียวชีวิตเปลี่ยน เปิดใจหนุ่ม รับงานใส่ชุดมาสคอต เซอร์ไพรส์ คนรัก งานวันเกิด งานแต่ง เผยตอนนี้มีคนจองคิวเพียบ "
category: "SPECIAL_STORIES"
language: "th"
date: 2024-11-23T10:08:35.699Z
---

# โพสต์เดียวชีวิตเปลี่ยน เปิดใจหนุ่ม รับงานใส่ชุดมาสคอต เซอร์ไพรส์ มีคนจองคิวเพียบ

[![โพสต์เดียวชีวิตเปลี่ยน เปิดใจหนุ่ม รับงานใส่ชุดมาสคอต เซอร์ไพรส์ มีคนจองคิวเพียบ](https://www.khaosod.co.th/wpapp/uploads/2024/11/Mascot23-11-02.jpg "โพสต์เดียวชีวิตเปลี่ยน เปิดใจหนุ่ม รับงานใส่ชุดมาสคอต เซอร์ไพรส์ มีคนจองคิวเพียบ")](https://www.khaosod.co.th/wpapp/uploads/2024/11/Mascot23-11-02.jpg)

_**โพสต์เดียวชีวิตเปลี่ยน เปิดใจหนุ่ม รับงานใส่ชุดมาสคอต เซอร์ไพรส์ คนรัก งานวันเกิด งานแต่ง เผยตอนนี้มีคนจองคิวเพียบ**_

วันที่ 23 พ.ย. 2567 นายยอดรัก สว่างเมฆ อายุ 45 ปี เปิดเผยกับ ‘ข่าวสดออนไลน์’ กรณีโพสต์ว่ารับ ใส่ชุดมาสคอตเซอร์ไพรส์คนรัก งานวันเกิด งานแต่ง งานเลื่อนตำแหน่ง ปาร์ตี้สังสรรค์ ยินดีให้บริการ จนกลายเป็นไวรัลในโลกโซเชียล

นายยอดรัก กล่าวว่า ตั้งแต่ปี 2552 ตนเคยรับงานเป็นนักแสดงตลกโบโซ่ ทำถึงปี2559 ส่วนใหญ่ไปแสดงตามร้านอาหาร จากนั้นตนก็หยุดไปเกือบ 10 ปี จนมาปี 2566 ตนก็กลับมาทำงานอีกครั้ง แต่ส่วนใหญ่เป็นการแสดงเป่าลูกโป่ง แต่งานก็ไม่ได้มากอย่างที่คิด

ตนก็คิดว่าต้องหางานเสริมสักอย่าง เป็นช่วงที่น้องส่งงานมาสคอตในห้างมาให้ ตนเลยเกิดไอเดียว่า จะให้น้องถ่ายรูปตนคู่กับหมี แล้วตนอธิษฐานต่อพระเจ้าว่า ขอพระเจ้าเปลี่ยนแปลงชีวิตผมหน่อย จากนั้นตนก็โพสต์ รับใส่ชุดมาสคอตเซอร์ไพรส์คนรัก งานวันเกิด งานแต่ง งานเลื่อนตำแหน่ง ปาร์ตี้สังสรรค์ ยินดีให้บริการ ก็ไม่น่าเชื่อเลยว่าจะมีคนสนใจมากขนาดนี้

ถือว่าเป็นเรื่องที่เซอร์ไพรส์อย่างมาก หลังจากที่โพสต์ไปก็มีคนกดไลก์มากขึ้น โดยเฉพาะคนที่อยู่แถวพัทยา แล้วก็มีคนโทรมาติดต่องานด้วย มีลูกค้าติดต่อเข้ามาเยอะ ทั้งทางโทรศัพท์ ทางแชท ตนไม่คิดเลยว่าจะมีคนสนใจมากขนาดนี้

ล่าสุดเลยช่วงเช้าวันนี้ได้มีประชาสัมพันธ์ของห้างแห่งหนึ่งโทรมา อยากให้ตนไปรับงานทานขนม และเอนเตอร์เทนเด็ก ๆ

ตนยังคุยกับเขาเลยว่า ทำไมถึงเลือกตน ตนดังขนาดนั้นเลยหรือ เขาก็บอกว่าเจ้านายให้โทรมา เพื่อมาเอนเตอร์เทน และรีวิว โดยส่วนตัวตนถนัดงานเป่าลูกโป่งมากๆ ในตอนนี้งานยังไม่มีเข้ามา เพราะเพิ่งโพสต์ลงไป

ส่วนถ้าเป็นงานเซอร์ไพรส์ ตนจะต้องถามลูกค้าก่อนว่าต้องการงานแบบไหน เพราะตนอยากให้งานออกมาดีที่สุด อยากให้ลูกค้ามีความสุขที่สุด จะให้ตนแต่งตัวมาสคอต ถือเค้กแล้วไปเคาะประตู หรือยากให้ตนเป่าลูกโป่ง ก็แล้วแต่ลูกค้าจะว่ามา

หลังจากที่โพสต์ไปตนก็เพิ่งได้งานแรก เป็นงานวันเกิดที่คลอง 3 เป็นงานด่วน ลูกค้าโทรมาตนก็ไปโดยทันที ตนอยากจะขอบคุณ ผู้ใช้บริการทุกคนที่ได้เรียกใช้บริการตน มอบความสุขให้กับพวกเขา จากคนที่ไม่มีบ้านอยู่ ค้างค่าเช่าบ้านทุกเดือน ในตอนนี้ตนเปลี่ยนแปลงในทางที่ดีขึ้น ขอพระเจ้าอวยพรทุกคน