---
layout: post
code: "ART2411190521WCNC57"
origin_url: "https://www.khaosod.co.th/breaking-news/news_9511839"
image: "https://github.com/user-attachments/assets/66b300ca-fef0-4471-ba7e-74b151dddf46"
title: "ทลายเครือข่ายจำหน่าย นมผงเถื่อน ปลอมยี่ห้อดัง ยึดกว่า 4 ล้านบาท"
description: "ปคบ. ทลายเครือข่ายจำหน่าย นมผงเถื่อน ปลอมยี่ห้อดัง ยึดของกลางมูลค่ากว่า 4 ล้านบาท เปิดปากสารภาพ นายทุนจีน จ้างแพ็กสินค้า ให้เดือนละ 15,000-30,000 บาท"
category: "HOT_NEWS"
language: "th"
date: 2024-11-19T05:26:15.664Z
---

# ทลายเครือข่ายจำหน่าย นมผงเถื่อน ปลอมยี่ห้อดัง ยึดกว่า 4 ล้านบาท

[![ทลายเครือข่ายจำหน่าย นมผงเถื่อน ปลอมยี่ห้อดัง ยึดกว่า 4 ล้านบาท](https://www.khaosod.co.th/wpapp/uploads/2024/11/Illegal-powdered-milk.jpg "ทลายเครือข่ายจำหน่าย นมผงเถื่อน ปลอมยี่ห้อดัง ยึดกว่า 4 ล้านบาท")](https://www.khaosod.co.th/wpapp/uploads/2024/11/Illegal-powdered-milk.jpg)

**ปคบ. ทลายเครือข่ายจำหน่าย นมผงเถื่อน ปลอมยี่ห้อดัง ยึดของกลางมูลค่ากว่า 4 ล้านบาท เปิดปากสารภาพ นายทุนจีน จ้างแพ็กสินค้า ให้เดือนละ 15,000-30,000 บาท**

วันที่ 19 พ.ย.2567 พล.ต.ต.วิทยา ศรีประเสริฐภาพ ผบก.ปคบ. สั่งการให้ พ.ต.อ.วีระพงษ์ คล้ายทอง ผกก.4 บก.ปคบ. นำกำลังปฏิบัติการทลายเครือข่ายผู้จำหน่ายนมผงยี่ห้อ Ensure gold ปลอม ตรวจยึดของกลาง จำนวน 13 รายการ รวม 5,370 กระป๋อง มูลค่าความเสียหาย 4,500,000 บาท

สืบเนื่องจากเจ้าหน้าที่ได้รับการร้องเรียนจากบริษัทผู้ผลิตและจำหน่ายนมผงยี่ห้อ Ensure gold ว่า มีผู้ปลอมผลิตภัณฑ์ของบริษัทลักลอบจำหน่ายผ่านแพลตฟอร์มออนไลน์หลากหลายช่องทาง

ปคบ. ทลายเครือข่ายจำหน่าย นมผงเถื่อน ปลอมยี่ห้อดัง ยึดของกลางมูลค่ากว่า 4 ล้านบาท เปิดปากสารภาพ นายทุนจีน จ้างแพ็กสินค้า ให้เดือนละ 15,000-30,000 บาท

จึงรวบรวมหลักฐานขอหมายศาลจังหวัดนครปฐม เข้าตรวจค้นสถานที่เก็บและจัดส่งสินค้า ในพื้นที่ อ.นครชัยศรี จ.นครปฐม จำนวน 2 จุด ควบคุมตัว นายเฉิน สัญชาติจีน, นายมนพ (สงวนนามสกุล) และ น.ส.วิริยา (สงวนนามสกุล)

พร้อมของกลางผลิตภัณฑ์อาหาร ยี่ห้อ Ensure gold กลิ่นวานิลลาขนาด 850 กรัม จำนวน 5,375 กระป๋อง และอุปกรณ์อื่น ๆ ที่เกี่ยวข้อง รวม 13 รายการ รวมมูลค่ากว่า 4,500,000 บาท

[![](https://www.khaosod.co.th/wpapp/uploads/2024/11/19-นม5.jpg)](https://www.khaosod.co.th/wpapp/uploads/2024/11/19-นม5.jpg)

จาการสอบสวน น.ส.วิริยา รับสารภาพว่า มีชาวจีนชื่อนายหวังจ้างให้แพ็กสินค้าและส่งให้ผู้สั่งซื้อทางบริษัทขนส่งเอกชน มีรายได้เดือนละ 16,000 บาท โดยทำมาประมาณ 15 วัน มียอดส่งสินค้าวันละ 100-200 ออร์เดอร์

เบื้องต้นแจ้งข้อหา “จำหน่ายอาหารปลอมและ จำหน่ายผลิตภัณฑ์อาหารที่แสดงฉลากไม่ถูกต้อง” แก่ผู้ต้องหาทั้งหมด ก่อนนำส่งพนักงานสอบสวน กก.4 บก.ปคบ.ดำเนินคดีตามกฎหมายต่อไป

[![](https://www.khaosod.co.th/wpapp/uploads/2024/11/19-นม2.jpg)](https://www.khaosod.co.th/wpapp/uploads/2024/11/19-นม2.jpg)

พล.ต.ต.วิทยา กล่าวว่า จากการสืบสวนพบว่า กลุ่มเครือข่ายดังกล่าวจะโฆษณาจำหน่ายผลิตภัณฑ์ปลอมผ่านแพลตฟอร์มออนไลน์ โดยเปลี่ยนชื่อร้านไปเรื่อย ๆ เพื่อหลบเลี่ยงจาการตรวจสอบของเจ้าหน้าที่ และพบว่ากลุ่มเครือข่ายผู้กระทำผิดมีการลักลอบจัดเก็บสินค้าปลอม กระจายไว้ตามบ้านพักอาศัยของประชาชน

โดยให้ชาวจีนที่อาศัยในพื้นที่ หรือมีกิจการในพื้นที่ ชักจูงใจคนในพื้นที่ที่อยากมีรายได้ด้วยการทำงานที่บ้าน ลักษณะรับจ้างแพ็กสินค้าตามออร์เดอร์ โดยได้รับค่าจ้างเดือนละ 15,000-30,000 บาท แล้วจัดส่งสินค้าทางขนส่งเอกชน ซึ่งหลอกหลวงว่าเป็นสินค้าที่ถูกกฎหมาย

[![](https://www.khaosod.co.th/wpapp/uploads/2024/11/19-นม3.jpg)](https://www.khaosod.co.th/wpapp/uploads/2024/11/19-นม3.jpg)

ทั้งนี้ พนักงานสอบสวนจะส่งผลิตภัณฑ์ที่ยึดได้ไปตรวจพิสูจน์กับกรมวิทยาศาสตร์การแพทย์ กระทรวงสาธารณสุข หากพบสารต้องห้ามจะเป็นความผิดเพิ่มเติมตาม พ.ร.บ.อาหาร ฐาน “จำหน่ายอาหารไม่บริสุทธิ์” ระวางโทษจําคุกไม่เกิน 2 ปีหรือปรับไม่เกินสองหมื่นบาท หรือทั้งจําทั้งปรับต่อไป

[![](https://www.khaosod.co.th/wpapp/uploads/2024/11/19-นม1.jpg)](https://www.khaosod.co.th/wpapp/uploads/2024/11/19-นม1.jpg)