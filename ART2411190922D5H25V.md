---
layout: post
code: "ART2411190922D5H25V"
origin_url: "https://www.khaosod.co.th/breaking-news/news_9512514"
image: "https://github.com/user-attachments/assets/941f4f92-4ce1-4651-8201-b878ad4476b7"
title: "จ่อเชิญ เจ๊อ้อย ให้ปากคำเพิ่ม ขยายปมวางแผนแต่งตั้ง ทนายตั้ม เป็นผู้จัดการมรดก คนใกล้ชิดโดนด้วย"
description: "จ่อเชิญ เจ๊อ้อย ให้ปากคำเพิ่ม ขยายปมวางแผนแต่งตั้ง ทนาย..."
category: "HOT_NEWS"
language: "th"
date: 2024-11-19T09:41:34.252Z
---

# จ่อเชิญ เจ๊อ้อย ให้ปากคำเพิ่ม ขยายปมวางแผนแต่งตั้ง ทนายตั้ม เป็นผู้จัดการมรดก คนใกล้ชิดโดนด้วย

[![จ่อเชิญ เจ๊อ้อย ให้ปากคำเพิ่ม ขยายปมวางแผนแต่งตั้ง ทนายตั้ม เป็นผู้จัดการมรดก คนใกล้ชิดโดนด้วย](https://www.khaosod.co.th/wpapp/uploads/2024/11/aoitumm.jpg "จ่อเชิญ เจ๊อ้อย ให้ปากคำเพิ่ม ขยายปมวางแผนแต่งตั้ง ทนายตั้ม เป็นผู้จัดการมรดก คนใกล้ชิดโดนด้วย")](https://www.khaosod.co.th/wpapp/uploads/2024/11/aoitumm.jpg)

**จ่อเชิญ เจ๊อ้อย ให้ปากคำเพิ่ม ขยายปมวางแผนแต่งตั้ง ทนายตั้ม เป็นผู้จัดการมรดก คนใกล้ชิดมีหนาว ตร.เตรียมเอาผิด เชื่อทำเป็นขบวนการ**

วันที่ 19 พ.ย.67 พล.ต.ต.สุวัฒน์ แสงนุ่ม รอง ผบช.ก. กล่าวถึงความคืบหน้าคดี ฉ้อโกงเงิน น.ส.จตุพร อุบลเลิศ หรือเจ๊อ้อย จำนวน 39 ล้านบาทว่า ขณะนี้คดีมีความคืบหน้าไปมาก สอบปากคำพยานบุคคลต่างๆ ไปแล้วหลายปาก รวมถึงสืบพบพยานหลักฐานสำคัญเพิ่มเติมหลายอย่าง ถือว่าเป็นไปในทิศทางที่ดี

แต่ด้วยคดีเป็นเรื่องละเอียดอ่อน เป็นที่จับตาของสังคม การดำเนินการต่างๆ จึงจำเป็นต้องรอบคอบ ยึดข้อเท็จจริงพยานหลักฐานเป็นหลัก และอาจจะต้องมีการเรียกสอบพยานบุคคลเพิ่มเติมอีกหลายปาก เพื่อให้กระจ่างชัด

ผู้สื่อข่าวรายงานว่า จากกรณีที่ นายปานเทพ พัวพงษ์พันธ์ คณบดีวิทยาลัยการแพทย์แผนตะวันออก มหาวิทยาลัยรังสิต เข้าให้ปากคำในฐานะพยานกับพนักงานสอบสวนกองปราบเมื่อวานที่ผ่านมานั้น พบว่า ข้อมูลที่พนักงานสอบสวนได้รับค่อนข้างเป็นประโยชน์กับรูปคดีอย่างมาก โดยเฉพาะเรื่องของการติด GPS ในรถของ น.ส.จตุพร

และเรื่องขบวนการวางแผนตั้ง นายษิทรา เบี้ยบังเกิด หรือ ทนายตั้ม เป็นผู้จัดการมรดก ซึ่งขณะนี้ชุดคลี่คลายคดีกองปราบกำลังให้ความสนใจตรวจสอบข้อเท็จจริงเกี่ยวกับทั้ง 2 เรื่องนี้เป็นอย่างมาก โดยเตรียมประสานติดต่อไปยัง น.ส.จตุพร มาเข้าพบเพื่อให้ข้อมูลเกี่ยวกับทั้ง 2 เรื่องนี้อีกครั้ง

อย่างไรก็ตามจากพยานหลักฐานต่างๆ ที่มีอยู่ขณะนี้ เชื่อว่า การหลอกลวงเงิน น.ส.จตุพร ของ นายษิทรา ทำกันเป็นขบวนการ และน่าจะมีผู้เกี่ยวข้องคนอื่นๆ ถูกดำเนินคดีเพิ่มเติมอีก 1-2 ราย ซึ่งชุดคลี่คลายคดีของกองปราบก็ค่อนข้างมั่นใจว่าจะสามารถเอาผิดทนายตั้ม กับพวก ได้อย่างแน่นอน ขณะนี้อยู่ระหว่างตรวจสอบข้อเท็จจริงให้แน่ชัด โดยในวันที่ 21 พ.ย.นี้ ชุดคลี่คลายคดีจะประชุมเพื่อติดตามความคืบหน้าอีกครั้ง คาดว่าจะมีความชัดเจนเพิ่มมากขึ้น

