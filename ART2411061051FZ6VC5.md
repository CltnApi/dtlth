---
layout: post
code: "ART2411061051FZ6VC5"
origin_url: "https://www.khaosod.co.th/sports/news_9493284"
image: "https://github.com/user-attachments/assets/59fe3301-c66d-4979-98ac-3e19300a1042"
title: "เอฟวัน - หมู ปากน้ำ ต้านมือระดับโลกไม่ไหว กอดคอจอด 32 คน อินเตอร์เนชั่นแนล"
description: "การแข่งขันสนุกเกอร์อาชีพโลก รายการ “อินเตอร์เนชั่นแนล แชมเปี้ยนชิพ 2024” ชิงเงินรางวัลรวมสูงถึง 825,000 ปอนด์ หรือประมาณ 36.1 ล้านบาท ที่เซาธ์นิวซิตี้"
category: "SPORTS"
language: "th"
date: 2024-11-06T10:56:48.282Z
---

# เอฟวัน - หมู ปากน้ำ ต้านมือระดับโลกไม่ไหว กอดคอจอด 32 คน อินเตอร์เนชั่นแนล

[![เอฟวัน - หมู ปากน้ำ ต้านมือระดับโลกไม่ไหว กอดคอจอด 32 คน อินเตอร์เนชั่นแนล](https://www.khaosod.co.th/wpapp/uploads/2024/11/S__13074634-1.jpg "เอฟวัน - หมู ปากน้ำ ต้านมือระดับโลกไม่ไหว กอดคอจอด 32 คน อินเตอร์เนชั่นแนล")](https://www.khaosod.co.th/wpapp/uploads/2024/11/S__13074634-1.jpg)

การแข่งขันสนุกเกอร์อาชีพโลก รายการ “อินเตอร์เนชั่นแนล แชมเปี้ยนชิพ 2024” ชิงเงินรางวัลรวมสูงถึง 825,000 ปอนด์ หรือประมาณ 36.1 ล้านบาท ที่เซาธ์นิวซิตี้ เนชั่นแนล ฟิตเนส เซ็นเตอร์ เมืองหนานจิง ประเทศจีน เมื่อคืนวันที่ 5 พฤศจิกายน เป็นการแข่งขันรอบ 32 คนสุดท้าย

“เอฟวัน” เทพไชยา อุ่นหนู นักสอยคิวหนุ่มไทย มืออันดับ 37 ของโลก ลงดวลกับ มาร์ก เจ วิลเลียมส์ มืออันดับ 8 ของโลกจากเวลส์ โดยสถิติที่เคยพบกันก่อนหน้านี้ 13 ครั้ง “เอฟวัน” สามารถเอาชนะได้เพียง 2 ครั้งเท่านั้น ส่วน มาร์ก วิลเลียมส์ ชนะ 11 ครั้ง

ผลปรากฏว่า แมตช์นี้ยังคงเป็น มาร์ก เจ วิลเลียมส์ ที่ยังคงออกคิวได้ดีตามมาตรฐานตัวเอง ตรงข้ามกับ เทพไชยา ที่แทงผิดพลาดบ่อยครั้ง ก่อนที่ “เอฟวัน” จะพ่ายไป 1-6 เฟรม 52-65, 68-37, 52-70, 29-89, 52-69, 39-71 และ 0-134 ตกรอบอย่างน่าเสียดาย

ส่วน “หมู ปากน้ำ” นพพล แสงคำ มือ 27 ของโลก พบกับ มาร์ก เซลบี มือ 4 ของโลกจากอังกฤษ ดีกรีแชมป์โลก 4 สมัย ซึ่งตลอดการพบกัน 12 ครั้ง ปรากฏว่า “หมู” เป็นฝ่ายชนะแค่ 2 ครั้ง แพ้ถึง 10 ครั้ง

ขณะที่เกมนี้ผลปรากฏว่า หมู ปากน้ำ ยังคงต้านความแข็งแกร่งของ เซลบี ไม่ไหว แม้จะออกนำก่อน 2-0 เฟรม แต่สุดท้ายก็โดนเซลบี เอาคืน ก่อนจะพ่ายไป 3-6 เฟรม

สำหรับ เอฟวัน และ หมู ปากน้ำ แม้จะต้องหยุดเส้นทางเพียงในรอบ 32 คนสุดท้าย แต่ยังได้รับเงิน 9,000 ปอนด์หรือประมาณ 3.9 แสนบาทเป็นรางวัลปลอบใจ