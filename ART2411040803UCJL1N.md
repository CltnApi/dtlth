---
layout: post
code: "ART2411040803UCJL1N"
origin_url: "https://www.khaosod.co.th/sports/news_9489552"
image: "https://github.com/user-attachments/assets/862b7e91-6617-486d-bef3-9ed0d91db30a"
title: "เอฟวัน ฟอร์มแรงไล่แทง บิงแฮม ขาดลอย ลิ่ว 32 คน สอยคิวอินเตอร์เนชั่นแนล"
description: "การแข่งขันสนุกเกอร์อาชีพโลก รายการ \"อินเตอร์เนชั่นแนล แชมเปี้ยนชิพ 2024\" ชิงเงินรางวัลรวมสูงถึง 825,000 ปอนด์ หรือประมาณ 36.1 ล้านบาท ที่ สังเวียนเซาธ์"
category: "SPORTS"
language: "th"
date: 2024-11-04T08:08:03.050Z
---

# เอฟวัน ฟอร์มแรงไล่แทง บิงแฮม ขาดลอย ลิ่ว 32 คน สอยคิวอินเตอร์เนชั่นแนล

[![เอฟวัน ฟอร์มแรงไล่แทง บิงแฮม ขาดลอย ลิ่ว 32 คน สอยคิวอินเตอร์เนชั่นแนล](https://www.khaosod.co.th/wpapp/uploads/2024/11/b156730c-0300-4ae5-a807-44b0cb08fdf3.jpg "เอฟวัน ฟอร์มแรงไล่แทง บิงแฮม ขาดลอย ลิ่ว 32 คน สอยคิวอินเตอร์เนชั่นแนล")](https://www.khaosod.co.th/wpapp/uploads/2024/11/b156730c-0300-4ae5-a807-44b0cb08fdf3.jpg)

การแข่งขันสนุกเกอร์อาชีพโลก รายการ “อินเตอร์เนชั่นแนล แชมเปี้ยนชิพ 2024” ชิงเงินรางวัลรวมสูงถึง 825,000 ปอนด์ หรือประมาณ 36.1 ล้านบาท ที่ สังเวียนเซาธ์นิวซิตี้ เนชันแนล ฟิตเนส เซ็นเตอร์ (SNCNFC) เมืองหนานจิง ประเทศจีน เมื่อวันที่ 4 พฤศจิกายน เป็นการแข่งขันเมนดรอว์ รอบแรก หรือ 64 คนสุดท้าย “เอฟวัน” เทพไชยา อุ่นหนู นักสอยคิวหนุ่มไทย มืออันดับ 37 ของโลก ลงดวลกับ สจวร์ต บิงแฮม มืออันดับ 25 ของโลกจากอังกฤษ และอดีตแชมป์โลกปี 2015

ผลปรากฏว่า “เอฟวัน” เทพไชยา โชว์เพลงคิวสุดร้อนแรงไล่ทิ่มเอาชนะ บิงแฮม ขาดลอย ลอย 6-0 เฟรม 138-0, 104-0, 62-26, 78-26, 66-65 และ 101-0 ซึ่งในเฟรมที่ 1 “เอฟวัน” ยังทำเซ็นจูรี่เบรก กดไม้เดียว 138 แต้มอีกด้วย

จากชัยชนะนัดนี้ทำให้ เอฟวัน ผ่านเข้าสู่รอบ 32 คนสุดท้ายได้สำเร็จ โดยจะเข้าไปพบกับ มาร์ก เจ วิลเลียมส์ มืออันดับ 8 ของโลกจากเวลส์ ที่ตลอดการพบกัน 13 ครั้ง “”เอฟวัน” สามารถเอาชนะได้เพียง 2 ครั้งเท่านั้น โดยจะแข่งขันกันในวันที่ 5 พฤศจิกายนนี้

สำหรับผู้ที่คว้าแชมป์ อินเตอร์เนชั่นแนล แชมเปี้ยนชิพ 2024 จะได้รับเงินรางวัล 175,000 ปอนด์ หรือราว 7.7 ล้านบาท และยังได้ตั๋วใบสุดท้ายไปแข่งขันรายการแชมเปี้ยนออฟแชมเปี้ยนส์ 2024 หรือแชมป์เหนือแชมป์ ระหว่างวันที่ 11-17 พฤศจิกายนนี้ อีกด้วย ซึ่งจะดวลคิวกันที่เมืองโบลตัน ประเทศอังกฤษ