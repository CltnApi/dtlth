---
layout: post
code: "ART2411280502ZU2Q23"
origin_url: "https://www.khaosod.co.th/breaking-news/news_9524887"
image: "https://github.com/user-attachments/assets/7ee92a7b-b546-4c1b-8698-b50cffc62f26"
title: "หาม ‘สามารถ’ ส่งรพ.ราชทัณฑ์ อาการเริ่มไม่ดี หลังอดอาหารเกือบ 4 วัน"
description: "เจ้าหน้าที่ราชทัณฑ์ หาม ‘สามารถ เจนชัยจิตรวณิช’ ส่งรพ.ราชทัณฑ์ หลังความดันตก อ่อนเพลีย หลังอดอาหารเกือบ 4 วัน"
category: "HOT_NEWS"
language: "th"
date: 2024-11-28T05:40:58.223Z
---

# หาม ‘สามารถ’ ส่งรพ.ราชทัณฑ์ อาการเริ่มไม่ดี หลังอดอาหารเกือบ 4 วัน

[![หาม ‘สามารถ’ ส่งรพ.ราชทัณฑ์ อาการเริ่มไม่ดี หลังอดอาหารเกือบ 4 วัน](https://www.khaosod.co.th/wpapp/uploads/2024/11/Samat28-11-01.jpg "หาม ‘สามารถ’ ส่งรพ.ราชทัณฑ์ อาการเริ่มไม่ดี หลังอดอาหารเกือบ 4 วัน")](https://www.khaosod.co.th/wpapp/uploads/2024/11/Samat28-11-01.jpg)

**เจ้าหน้าที่ราชทัณฑ์ หาม ‘สามารถ เจนชัยจิตรวณิช’ ส่งรพ.ราชทัณฑ์ หลังความดันตก อ่อนเพลีย หลังอดอาหารเกือบ 4 วัน**

วันที่ 28 พ.ย.2567 จากกรณี **นายสามารถ เจนชัยจิตรวณิช** ผู้ต้องหาในคดีร่วมกันฟอกเงินและสมคบกันฟอกเงิน **“ดิไอคอน”** ได้อดน้ำอดอาหารมา 3 วันแล้ว ตั้งแต่ถูกออกหมายจับและตำรวจรวบตัวได้ที่ จ.เชียงราย จนควบคุมตัวมาดีเอสไอ กระทั่งถูกศาลส่งฝากขังเรือนจำฯ เพื่อประท้วงขอความเป็นธรรมเพราะความผิดมูลฐานฟอกเงินก็ไม่มีความชัดเจน และศาลยังไม่ได้ตัดสินคดีนั้น

เมื่อเวลา 11.15 น. **นางกนกวรรณ จิ๋วเชื้อพันธุ์ ผอ.กองทันฑวิทยา และในฐานะรองโฆษกกรมราชทัณฑ์** เปิดเผยว่า เจ้าหน้าที่ราชทัณฑ์ ได้ส่งตัวนายสามารถ ไปทัณฑสถานโรงพยาบาลราชทัณฑ์ เนื่องจากมีอาการอ่อนเพลีย หลังอดอาหารมาเป็นเวลาเกือบ 4 วัน เนื่องด้วยนายสามารถ ไม่ได้รับประทานอาหารมาหลายวันตั้งแต่ก่อนเข้าเรือนจำพิเศษกรุงเทพฯ จึงมีอาการความดันตกเล็กน้อย และอาจรวมถึงมีอาการเครียด แต่ไม่ได้มีอาการปวดท้องร่วมด้วย

ทำให้ช่วงเย็นวานนี้ (27 พ.ย.) จึงต้องส่งตัวไปรับการรักษาที่ รพ.ราชทัณฑ์ แต่ยืนยันว่านายสามารถ ได้ดื่มน้ำ แต่เพียงไม่ได้รับประทานอาหารหลายมื้อ ส่วนจะเป็นแพทย์ประจำเรือนจำพิเศษกรุงเทพฯ ที่เป็นผู้ประเมินอาการนายสามารถ และวินิจฉัยนำส่งทัณฑสถานโรงพยาบาลราชทัณฑ์หรือไม่นั้น ตนต้องขอไปตรวจสอบรายละเอียดก่อนว่าเป็นในเวลาหรือนอกเวลา เนื่องด้วยหากเป็นในเวลาปกติหากแพทย์เข้าเวร แพทย์จะเป็นผู้ประเมิน

แต่ถ้าเป็นนอกเวลาและฉุกเฉินก็จะเป็นพยาบาล อย่างไรขออนุญาตไปตรวจสอบรายละเอียดเพิ่มเติมก่อน ทั้งนี้ ตนกำลังจะเข้าไปภายในทัณฑสถานโรงพยาบาลราชทัณฑ์ เพื่อให้ข้อมูลได้ชัดเจนมากยิ่งขึ้น ส่วนนายสามารถจะต้องนอนพักรักษาตัวภายในทัณฑสถานโรงพยาบาลราชทัณฑ์นานเท่าไรนั้น จะเป็นการตรวจและวินิจฉัยโดยแพทย์ของโรงพยาบาลราชทัณฑ์เป็นหลัก หากมีความคืบหน้าอย่างไร เรื่องการตรวจร่างกาย ตนจะได้เรียนแจ้งอีกครั้ง