---
layout: post
code: "ART24110906565FIBAI"
origin_url: "https://www.khaosod.co.th/breaking-news/news_9497596"
image: "https://github.com/user-attachments/assets/c0028f50-6add-420a-a025-d9cf0a0b77b4"
title: "กรมอุตุฯ ประกาศฉบับ9 พายุไต้ฝุ่น \"หยินซิ่ง\" มรสุมถล่ม ฝนตกหนักมาก"
description: "กรมอุตุฯ ประกาศฉบับที่ 9 พายุไต้ฝุ่น \"หยินซิ่ง\" ตรวจสอบสภาพอากาศก่อนเดินทาง เตือน มรสุมกระหน่ำภาคใต้ ฝนตกหนักถึงหนักมาก น้ำท่วมฉับพลัน น้ำป่าหลาก"
category: "HOT_NEWS"
language: "th"
date: 2024-11-09T07:01:05.881Z
---

# กรมอุตุฯ ประกาศฉบับ9 พายุไต้ฝุ่น "หยินซิ่ง" มรสุมถล่ม ฝนตกหนักมาก

[![กรมอุตุฯ ประกาศฉบับ9 พายุไต้ฝุ่น "หยินซิ่ง" มรสุมถล่ม ฝนตกหนักมาก](https://www.khaosod.co.th/wpapp/uploads/2024/11/Yinxing-Storm.jpg "กรมอุตุฯ ประกาศฉบับ9 พายุไต้ฝุ่น "หยินซิ่ง" มรสุมถล่ม ฝนตกหนักมาก")](https://www.khaosod.co.th/wpapp/uploads/2024/11/Yinxing-Storm.jpg)

**กรมอุตุฯ ประกาศฉบับที่ 9 พายุไต้ฝุ่น “หยินซิ่ง” ตรวจสอบสภาพอากาศก่อนเดินทาง เตือน มรสุมกระหน่ำภาคใต้ ฝนตกหนักถึงหนักมาก น้ำท่วมฉับพลัน น้ำป่าหลาก**

วันที่ 9 พ.ย.2567 [กรมอุตุนิยมวิทยา](https://www.tmd.go.th/) ประกาศ เรื่อง พายุ “หยินซิ่ง” ฉบับที่ 6 (267/2567) ระบุว่า เมื่อเวลา 11.00 น. ของวันนี้ (9 พ.ย. 2567) พายุไต้ฝุ่น “หยินซิ่ง” บริเวณทะเลจีนใต้ตอนบน โดยมีศูนย์กลางอยู่ห่างประมาณ 370 กิโลเมตรทางทิศตะวันออกของเกาะไหหลำ ประเทศจีน หรือที่ละติจูด 18.9 องศาเหนือ ลองจิจูด 114.5 องศาตะวันออก มีความเร็วลมสูงสุดใกล้ศูนย์กลางประมาณ 148 กิโลเมตรต่อชั่วโมง

พายุนี้กำลังเคลื่อนตัวทางทิศตะวันตก ด้วยความเร็วประมาณ 15 กิโลเมตรต่อชั่วโมง คาดว่าจะเคลื่อนเข้าใกล้ตอนใต้ของเกาะไหหลำ ประเทศจีน และชายฝั่งประเทศเวียดนามตอนกลางในช่วงวันที่ 11-12 พ.ย. 2567 และจะอ่อนกำลังลงเป็นพายุโซนร้อน พายุดีเปรสชัน และหย่อมความกดอากาศต่ำกำลังแรงตามลำดับ

โดยพายุนี้ไม่เคลื่อนเข้าสู่ประเทศไทย ขอให้ผู้ที่จะเดินทางไปบริเวณดังกล่าวตรวจสอบสภาพอากาศก่อนออกเดินทางในช่วงวันดังกล่าวไว้ด้วย

อนึ่ง ในช่วงวันที่ 9-11 พ.ย. 2567 ร่องมรสุมพาดผ่านภาคใต้ตอนล่าง และประเทศมาเลเซีย ประกอบกับมรสุมตะวันออกเฉียงเหนือกำลังปานกลางพัดปกคลุมอ่าวไทยตอนบน และภาคใต้ตอนบน

ลักษณะเช่นนี้ทำให้บริเวณภาคใต้มีฝนตกหนักถึงหนักมากบางแห่ง ขอให้ประชาชนในบริเวณดังกล่าวระวังอันตรายจากฝนตกหนักถึงหนักมาก และฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย

จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง

ประกาศ ณ วันที่ 9 พฤศจิกายน พ.ศ. 2567 เวลา 11.00 น. ทั้งนี้ กรมอุตุนิยมวิทยาจะออกประกาศฉบับต่อไปใน วันที่ 9 พฤศจิกายน พ.ศ. 2567 เวลา 17.00 น.

กรมอุตุฯ ประกาศฉบับที่ 9 พายุไต้ฝุ่น “หยินซิ่ง” ตรวจสอบสภาพอากาศก่อนเดินทาง เตือน มรสุมกระหน่ำภาคใต้ ฝนตกหนักถึงหนักมาก น้ำท่วมฉับพลัน น้ำป่าหลาก