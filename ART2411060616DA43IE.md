---
layout: post
code: "ART2411060616DA43IE"
origin_url: "https://www.khaosod.co.th/lifestyle/news_9490956"
image: "https://github.com/user-attachments/assets/1e6aaf5f-f41c-4e2a-8bc5-a7898263e5b6"
title: "สดจากเยาวชน - มอบทุนการศึกษา  สานฝันเด็กไทย"
description: " ช่อง 7HD โดยโครงการ 7 สี ช่วยชาวบ้าน สานฝันการศึกษา มอบทุนระดับอุดมศึกษาอย่างต่อเนื่อง ได้รับความร่วมมือจากสำนักงานคณะกรรมการการศึกษาขั้นพื้นฐาน (สพฐ.)"
category: "LIFESTYLE"
language: "th"
date: 2024-11-06T06:21:44.836Z
---

# สดจากเยาวชน - มอบทุนการศึกษา  สานฝันเด็กไทย

[![สดจากเยาวชน - มอบทุนการศึกษา  สานฝันเด็กไทย](https://www.khaosod.co.th/wpapp/uploads/2024/11/SOD-scaled.jpg "สดจากเยาวชน - มอบทุนการศึกษา  สานฝันเด็กไทย")](https://www.khaosod.co.th/wpapp/uploads/2024/11/SOD-scaled.jpg)

ช่อง 7HD โดยโครงการ 7 สี ช่วยชาวบ้าน สานฝันการศึกษา มอบทุนระดับอุดมศึกษาอย่างต่อเนื่อง ได้รับความร่วมมือจากสำนักงานคณะกรรมการการศึกษาขั้นพื้นฐาน (สพฐ.) และกระทรวงการอุดมศึกษา วิทยาศาสตร์ วิจัยและนวัตกรรม (อว.) คัดเลือกและดูแลนักเรียนทุน ในโครงการ **“7 สี ช่วยชาวบ้าน สานฝันการศึกษา”** ระดับอุดมศึกษา รุ่นที่ 2 ประจำปีการศึกษา 2567 ขณะนี้กำลังศึกษาอยู่ในชั้นปีที่ 4 ของสถาบันอุดมศึกษาต่างๆ ทั่วประเทศ รวมทั้งสิ้น 23 คน

![สดจากเยาวชน - มอบทุนการศึกษา สานฝันเด็กไทย](https://www.khaosod.co.th/wpapp/uploads/2024/11/SOD1.jpg)

**โดยจัดพิธีมอบทุนการศึกษา ที่ช่อง 7HD เมื่อไม่นานนี้ นายพัฒนพงค์ หนูพันธ์ กรรมการผู้จัดการ พร้อมคณะผู้บริหาร มอบทุนการศึกษาในโครงการ จำนวน 23 ทุน รวมเป็นเงิน 920,000 บาท โดยมี น.ส.วราภรณ์ รุ่งตระการ ที่ปรึกษาด้านระบบบริหารการอุดมศึกษา วิทยาศาสตร์ วิจัย และนวัตกรรม กระทรวงการอุดมศึกษา (อว.) เป็นผู้แทนรับมอบทุน พร้อมตัวแทนนักเรียนทุนฯ รุ่นที่ 2 รวมถึง น.ส.สุชาดา สภาพงศ์ ผู้อำนวยการสำนักอำนวยการ สำนักงานคณะกรรมการการศึกษาขั้นพื้นฐาน (สพฐ.) พันธมิตรร่วมดูแลนักเรียนทุนร่วมยินดี และยังมี 2 พระนางจาก ช่อง 7HD เข้ม หัสวีร์ ภัคพงษ์ไพศาล, ฮาน่า ลีวิส รวมถึงผู้ประกาศข่าว ภานุรัจน์ ศนีบุตร และณิชารีย์ พัดทอง ให้กำลังใจพร้อมพูดคุยแลกเปลี่ยนประสบการณ์ในวัยเรียนจนก้าวสู่ความสำเร็จในปัจจุบัน**

![สดจากเยาวชน - มอบทุนการศึกษา สานฝันเด็กไทย](https://www.khaosod.co.th/wpapp/uploads/2024/11/SOD2.jpg)

นอกจากนี้ยังได้สัมผัสบรรยากาศประสบการณ์สุดพิเศษจากการเข้าชม 7HD MUSEUM และการทำงานภายในสตูดิโอของช่อง 7HD สร้างความประทับใจอบอุ่นใจกันทั่วหน้า

![สดจากเยาวชน - มอบทุนการศึกษา สานฝันเด็กไทย](https://www.khaosod.co.th/wpapp/uploads/2024/11/SOD4.jpg)

**น.ส.ปราณปรียา อุดมพิเศษพงษ์** นักศึกษาชั้นปีที่ 4 คณะวิทยาศาสตร์ สาขาชีววิทยา (คบ.) มหาวิทยาลัยนครพนม เปิดใจว่า _“เชื่อว่าทุกคนที่ได้รับทุนดีใจและอยากขอบคุณผู้ใหญ่ใจดี ขอบคุณทุนการศึกษานี้ สำหรับเด็กเรียนดีคนหนึ่งแต่ขาดแคลนได้รับโอกาสนี้ดีใจมากค่ะ เพราะสามารถสานฝันเติมเต็มการก้าวไปเป็นครูให้ใกล้ความจริงมากยิ่งขึ้น เมื่อเรียนจบแล้วพร้อมนำความรู้และประสบการณ์ที่มีอยู่ไปถ่ายทอดสร้างประโยชน์ แนะนำส่งต่อให้นักเรียนหรือน้องๆ นำไปปรับใช้ให้เกิดประโยชน์เพื่ออนาคตที่ดีต่อไป”_

![สดจากเยาวชน - มอบทุนการศึกษา สานฝันเด็กไทย](https://www.khaosod.co.th/wpapp/uploads/2024/11/SOD3.jpg)

**ด้าน นายอัครพล ไกรกลิ่น นักศึกษาชั้นปีที่ 4 คณะวิศวกรรมศาสตร์ สาขาคอมพิวเตอร์ มหาวิทยาลัยนเรศวร จ.พิษณุโลก กล่าวว่า “ผมขอขอบคุณและภูมิใจมากครับที่ได้รับโอกาสในครั้งนี้ เพราะทุนนี้เป็นส่วนสำคัญที่ช่วยให้ผมมีอนาคต มีโอกาสทางการศึกษาที่ดีครับ ดีใจที่ได้รับทุนนี้ เพราะผมมีพี่น้องฝาแฝด ค่าใช้จ่ายเพิ่มขึ้นเป็นสองเท่า ผมจึงพยายามตั้งใจเรียนทำคะแนนให้ดี เพื่ออย่างน้อยทุนของผมก็สามารถช่วยบรรเทาภาระครอบครัวได้ระดับหนึ่ง ทำให้ทั้งผมและน้องได้รับโอกาสที่ดีในการเรียนคณะที่สนใจ และสามารถต่อยอดวิชาชีพนำไปพัฒนาส่งต่อวิชาความรู้ให้ผู้ที่สนใจต่อไป”**