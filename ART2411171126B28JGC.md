---
layout: post
code: "ART2411171126B28JGC"
origin_url: "https://www.khaosod.co.th/sports/news_9509672"
image: "https://github.com/user-attachments/assets/097b4b4f-2dab-45be-abb9-02bfc021ffbb"
title: "โปรสมาร์ท คว้าแชมป์ ไทยแลนด์ โอเพ่น” ครองถ้วยพระราชทาน ร.9"
description: "โปรสมาร์ท ชยุตพล กิตติรัตนไพบูลย์ คว้าแชมป์ “ไทยแลนด์ โ..."
category: "SPORTS"
language: "th"
date: 2024-11-17T11:41:06.604Z
---

# โปรสมาร์ท คว้าแชมป์ ไทยแลนด์ โอเพ่น” ครองถ้วยพระราชทาน ร.9

[![โปรสมาร์ท คว้าแชมป์ ไทยแลนด์ โอเพ่น” ครองถ้วยพระราชทาน ร.9](https://www.khaosod.co.th/wpapp/uploads/2024/11/jiye.jpg "โปรสมาร์ท คว้าแชมป์ ไทยแลนด์ โอเพ่น” ครองถ้วยพระราชทาน ร.9")](https://www.khaosod.co.th/wpapp/uploads/2024/11/jiye.jpg)

สมาคมกีฬากอล์ฟแห่งประเทศไทยในพระบรมราชูปถัมภ์ ร่วมกับ ออลไทยแลนด์กอล์ฟทัวร์ และบริษัท เอ็ม บี เค จำกัด(มหาชน) ร่วมกันจัดการแข่งขันกอล์ฟอาชีพรายการใหญ่และเก่าแก่ที่สุดของประเทศไทย “ไทยแลนด์ โอเพ่น ครั้งที่ 52” แมตช์ปิดฤดูกาลออลไทยแลนด์กอล์ฟทัวร์ 2024 ชิงถ้วยพระราชทานพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พร้อมเงินรางวัลรวม 5 ล้านบาท

![](https://www.khaosod.co.th/wpapp/uploads/2024/11/TGA-7.jpg)

โปรวัย 28 ปี จากเชียงใหม่ออกสตาร์ทด้วยการตามหลังผู้นำร่วมหนึ่งสโตรกก่อนทำเพิ่มอีก 5 อันเดอร์ จาก 5 เบอร์ดี้ แซงคว้าแชมป์ที่สกอร์รวม 20 อันเดอร์ ในแมตช์ปิดฤดูกาลออลไทยแลนด์กอล์ฟทัวร์ 2024

ชยุตพล ซึ่งขยับขึ้นมาจบที่ 7 ในอันดับเงินรางวัลสะสมที่จำนวน 888,680 บาท จากการเล่น 12 รายการ กล่าวว่า “ภูมิใจมากๆ ครับกับแชมป์ครั้งนี้ ภูมิใจที่สามารถสู้ต่อมาได้แม้ว่าจะมีวันที่ท้อแท้หรือวันที่ไม่แน่ใจว่าตนเองจะทำได้ดีกว่าเดิมหรือไม่ก็ตาม”

“โปรนิว” นิวพอร์ต ลาภาโรจน์กิจ ผู้นำร่วมหลังจบรอบสามได้รองแชมป์ที่สกอร์รวม 19 อันเดอร์ รับเงินรางวัล 475,000 บาท และแม้จะพลาดการคว้าแชมป์ 2 สัปดาห์ติดต่อกัน แต่เงินรางวัลดังกล่าวก็เพียงพอที่จะทำให้ นิวพอร์ต คว้าตำแหน่งนักกอล์ฟมือหนึ่งของออลไทยแลนด์กอล์ฟทัวร์ 2024 ด้วยเงินรางวัลสะสมจำนวน 1,132,733 บาท จากการเล่น 12 รายการ  
“พอใจกับฟอร์มครับ แม้ว่าจะมีช็อตที่พลาดง่ายๆ บ้าง แต่ก็พอใจกับฟอร์มเพราะว่าถึงจะพลาดแต่ผมก็สู้กลับมาและทำเต็มที่แล้วครับ”

ภูสิทธิ์ ทรัพย์อัประไมย ที่นำร่วมกับนิวพอร์ตหลังจบรอบสามทำอีก 2 อันเดอร์ จบอันดับ 3 สกอร์รวม 18 อันเดอร์ รับเงินรางวัล 275,000 บาท

ธันยากร ครองผา และ เข้มข้น ลิมพะสุต จบอันดับ 4 ร่วม ที่สกอร์รวมคนละ 17 อันเดอร์ หลังจากรอบสุดท้ายธันยากร ทำอีก 4 อันเดอร์ และ เข้มข้น ตีอีก 2 อันเดอร์ รับเงินคนละ 182,500 บาท

รางวัลนักกอล์ฟสมัครเล่นยอดเยี่ยม “ศุภพร มาพึ่งพงศ์” ได้แก่ พิชยุตม์ สิมะอารีย์ ที่ทำเพิ่มรอบสุดท้าย 5 อันเดอร์ สกอร์รวม 12 อันเดอร์