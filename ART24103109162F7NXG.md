---
layout: post
code: "ART24103109162F7NXG"
origin_url: "https://www.khaosod.co.th/https://www.khaosod.co.th/sports/news_9483164"
image: "https://github.com/user-attachments/assets/00b6fe84-343c-4d6b-bb6d-d80d80f956f9"
title: "ประวิตร ต้อนรับ  ปธ.สถาบันวิทยาการโอลิมปิก ร่วมส่งเสริมความรู้ พัฒนากีฬาไทย"
description: "พล.อ.ประวิตร ต้อนรับ ประธานสถาบันวิทยาการโอลิมปิกนานาชาติ (IOA) ในโอกาสเข้าพบ ส่งเสริมความรู้ เยาวชน บุคลากรกีฬา มุ่งพัฒนากีฬาโอลิมปิคไทย"
category: "SPORTS"
language: "th"
date: 2024-11-01T11:29:57.664Z
---

# ประวิตร ต้อนรับ  ปธ.สถาบันวิทยาการโอลิมปิก ร่วมส่งเสริมความรู้ พัฒนากีฬาไทย

[![ประวิตร ต้อนรับ  ปธ.สถาบันวิทยาการโอลิมปิก ร่วมส่งเสริมความรู้ พัฒนากีฬาไทย](https://www.khaosod.co.th/wpapp/uploads/2024/10/327077.jpg "ประวิตร ต้อนรับ  ปธ.สถาบันวิทยาการโอลิมปิก ร่วมส่งเสริมความรู้ พัฒนากีฬาไทย")](https://www.khaosod.co.th/wpapp/uploads/2024/10/327077.jpg)

**พล.อ.ประวิตร ต้อนรับ ประธานสถาบันวิทยาการโอลิมปิกนานาชาติ (IOA) ในโอกาสเข้าพบ ส่งเสริมความรู้ เยาวชน บุคลากรกีฬา มุ่งพัฒนากีฬาโอลิมปิคไทย**

เมื่อ 30 ต.ค. ที่สำนักงานคณะกรรมการโอลิมปิคแห่งประเทศไทย พล.อ.ประวิตร วงษ์สุวรรณ ประธานคณะกรรมการโอลิมปิคแห่งประเทศไทย ในพระบรมราชูปถัมภ์ ให้การต้อนรับคณะสถาบันวิทยาการโอลิมปิกนานาชาติ (IOA:International Olympic Academy) ประกอบด้วย Mr.Isidoros kouvelos (President of the IOA) ,Prof.Dionyssis Gangas,(Advisor) ,Dr.Makis Asimakopoulos (IOA Director) และ Ms.Alexandra Karaiskou (NOAs Relations,Educational Projects,IOA President’s Office) โดยมีคุณหญิง ปัทมา ลีสวัสดิ์ตระกูล ร่วมต้อนรับ ในโอกาสเดินทางมาปฏิบัติหน้าที่ในประเทศไทย เพื่อให้การสนับสนุนคณะกรรมการโอลิมปิคแห่งประเทศไทยฯ สถาบันวิทยาการ โอลิมปิคไทย แก่เยาวชน นักการศึกษา นักกีฬาโอลิมปิก และบุคลากรวงการกีฬาของไทย

พล.อ.ประวิตรฯ ได้กล่าวต้อนรับด้วยความยินดียิ่ง แก่คณะสถาบันวิทยาการโอลิมปิกนานาชาติ ที่ได้ให้เกียรติมาเข้าพบในวันนี้ พร้อมขอบคุณที่คณะได้เดินทางมาในครั้งนี้ แสดงถึงความจริงใจ และให้ความสำคัญต่อวงการกีฬาของประเทศไทย ที่จะช่วยส่งเสริมการพัฒนาความรู้ด้านกีฬาโอลิมปิกระดับสากล ทั้งนี้ประเทศไทยมีความตั้งใจที่จะส่งเสริมอุดมการณ์โอลิมปิก อาทิ ความเป็นเลิศ ความเคารพ และมิตรภาพ ผ่านกิจกรรมที่จัดขึ้นโดยสถาบันวิทยาการโอลิมปิคไทย เช่น Olympic Day และ Youth Games

จึงขอให้ IOA ร่วมให้การสนับสนุนกิจกรรมเหล่านี้เพื่อให้เยาวชน และประชาชนคนไทยได้มีความเข้าใจคุณค่าของโอลิมปิกอย่างลึกซึ้งมากขึ้น ประเทศไทยมีความมุ่งมั่นที่จะพัฒนาความยั่งยืนในกิจกรรมกีฬา นอกจากนั้น IOA ยังได้เป็นแบบอย่างในด้านการจัดกิจกรรมที่ลดผลกระทบต่อสิ่งแวดล้อม เช่น การใช้พลังงานทดแทน การลดของเสียและการปลูกฝังให้เห็นถึงความสำคัญของการอนุรักษ์สิ่งแวดล้อม จึงเชื่อมั่นว่าความร่วมมือในด้านนี้ จะเป็นประโยชน์ในการส่งเสริมกีฬาอย่างยั่งยืนในประเทศไทย

Mr.Isidoros kouvelos ประธาน IOA ได้กล่าวขอบคุณ พล.อ.ประวิตร วงษ์สุวรรณ ประธานคณะกรรมการโอลิมปิคแห่งประเทศไทยฯ และ พล.อ.วิชญ์ เทพหัสดิน ณ อยุธยา เลขาธิการฯ ที่ให้การต้อนรับอย่างอบอุ่นเสมือนมาบ้าน และกล่าวชื่นชมการดำเนินงานของโอลิมปิคไทย ที่ให้การสนับสนุน IOA ด้วยดีมาโดยตลอดที่ผ่านมา พร้อมกล่าวว่า IOA มีความยินดีที่จะให้การสนับสนุนและส่งเสริมการพัฒนากีฬาของประเทศไทย อย่างเต็มที่ เช่นเดียวกัน โดยเฉพาะด้านการศึกษา การฝึกอบรมเยาวชน และบุคลากรการวงการกีฬาของไทย

สำหรับ “สถาบันวิทยาการโอลิมปิกนานาชาติ” (IOA) นั้น เป็นสถาบันการศึกษาและวัฒนธรรมหลัก ของคณะกรรมการโอลิมปิกสากล ก่อตั้งขึ้นในปี 1961 (พ.ศ.2504) มีที่ตั้งสำนักงานอยู่ใกล้กับแหล่งโบราณคดี เมืองโอลิมเปียโบราณประเทศกรีซ มีเป้าหมายที่สำคัญคือ ให้ความรู้แก่ เยาวชนนักศึกษา นักกีฬาโอลิมปิก และนักข่าวสายกีฬา เกี่ยวกับ “อุดมคติโอลิมปิก”