---
layout: post
code: "ART24110409074TYL6D"
origin_url: "https://www.khaosod.co.th/entertainment/news_9489715"
image: "https://github.com/user-attachments/assets/08b31e78-5f7b-48a0-a087-355ab39a5ef6"
title: "แบม สราลี ชิมลางงานเพลง-สปอยล์แนวที่คาดไม่ถึง แง้มปีหน้าละครใหม่ ฉีกบทเดิม"
description: "ดาราสาว แบม สราลี ชิมลางงานเพลง-สปอยล์เป็นแนวที่คาดไม่ถึง แง้มปีหน้าละครเรื่องใหม่ ฉีกบทเดิม รีบออกตัวอย่าเพิ่งหยิกกัน"
category: "ENTERTAINMENT"
language: "th"
date: 2024-11-04T09:15:16.012Z
---

# แบม สราลี ชิมลางงานเพลง-สปอยล์แนวที่คาดไม่ถึง แง้มปีหน้าละครใหม่ ฉีกบทเดิม

[![แบม สราลี ชิมลางงานเพลง-สปอยล์แนวที่คาดไม่ถึง แง้มปีหน้าละครใหม่ ฉีกบทเดิม](https://www.khaosod.co.th/wpapp/uploads/2024/11/bammmm111.jpg "แบม สราลี ชิมลางงานเพลง-สปอยล์แนวที่คาดไม่ถึง แง้มปีหน้าละครใหม่ ฉีกบทเดิม")](https://www.khaosod.co.th/wpapp/uploads/2024/11/bammmm111.jpg)

_**ดาราสาว แบม สราลี ชิมลางงานเพลง-สปอยล์เป็นแนวที่คาดไม่ถึง แง้มปีหน้าละครเรื่องใหม่ ฉีกบทเดิม รีบออกตัวอย่าเพิ่งหยิกกัน**_

เรียกว่าความสวยสร้างเรื่องตั้งแต่ละครชุด **ดวงใจเทวพรหม ตอน ขวัญฤทัย** สำหรับนักแสดงสาวดาวรุ่ง _**แบม สราลี ประสิทธิ์ดำรง**_ เจ้าของบท **หม่อมหลวง ปกเกศ จุฑาเทพ** หรือ **คุณเกศ** ที่สวยฉ่ำออร่าพุ่งตกแฟนละครทั้งผู้หญิงผู้ชายได้อยู่หมัด

[![](https://www.khaosod.co.th/wpapp/uploads/2024/11/4444444444444444.jpg)](https://www.khaosod.co.th/wpapp/uploads/2024/11/4444444444444444.jpg)

ล่าสุด **สาวแบม** ท้าทายตัวเองในอีกบทบาท เดินหน้าลุยงานเพลงครั้งแรก โดยเจ้าตัวได้เผยให้ฟังระหว่างมาร่วมงานเปิดตัว **“UNIQLO x Marimekko Fall/Winter 2024”** วันก่อน ที่ ลานเซ็นทรัลคอร์ท ชั้น 1 ศูนย์การค้าเซ็นทรัลเวิลด์

**อัพเดตผลงาน?** “ช่วงนี้งานก็ยังมีค่ะ _เรียกได้ว่ายังทำหลายอย่างอยู่เพราะว่าตอนนี้ทำเพลงด้วย น่าจะปล่อยประมาณเดือนหน้า เพิ่งถ่ายเอ็มวีไป ฝากทุกคนติดตามด้วยว่าจะได้แขกรับเชิญในเอ็มวีมาเป็นใคร สำหรับงานเพลงถือเป็นการลองดู เราได้ลองแสดงแล้วเราชอบ เลยอยากรู้ว่าเราจะชอบเพลงด้วยไหม_ เปิดโอกาสให้ตัวเองได้ลองทำค่ะ”

[![](https://www.khaosod.co.th/wpapp/uploads/2024/11/111111111111-3.jpg)](https://www.khaosod.co.th/wpapp/uploads/2024/11/111111111111-3.jpg)

ADVERTISEMENT

**สปอยล์ได้ไหมว่าเป็นเพลงแนวไหว?** “อาจจะเป็นสไตล์ที่ทุกคนคาดไม่ถึงก็ได้ แต่ก็ยังมีความสดใสขี้เล่นที่คนเห็นจากตัวเราอยู่ ใส่ความเป็นตัวเอง มีเนื้อบางพาร์ตที่เราเขียนเอง หวังว่าทุกคนจะชอบค่ะ”

**หลังจากได้เริ่มกระบวนการทำเพลงแล้ว รู้สึกชอบเลยไหม?** “ชอบนะคะ รู้สึกว่ามันเป็นการที่เราได้เข้าสู่วงการศิลปินเต็มตัว ได้นั่งขลุกกับตัวเอง ดึงความคิดและประสบการณ์ในชีวิตออกมาใช้ ถือเป็นอีกหนึ่งพาร์ตที่ไม่เคยทำ ยอมรับว่าตื่นเต้นมากๆ เพราะเป็นครั้งแรกที่เราได้ทำเพลงของตัวเอง”

[![](https://www.khaosod.co.th/wpapp/uploads/2024/11/222222222222222.jpg)](https://www.khaosod.co.th/wpapp/uploads/2024/11/222222222222222.jpg)

“แล้วเราก็ได้มีส่วนร่วมในผลงานชิ้นนี้เยอะมากๆ เลยตื่นเต้นว่าทุกคนจะชอบไหม แล้วก็กดดันด้วยเพราะใกล้ปลายปีแล้ว เฟสติวัลก็เยอะ คนก็ไปเที่ยวกัน ไม่รู้เพลงที่ปล่อยมาจะยังไง แต่เราก็ทำเต็มที่แล้ว ฟีดแบ็กจะออกมาเป็นยังไงก็ถือว่าเป็นบทเรียนที่ดีค่ะ”

**เมื่อกี้บอกว่าให้รอดูว่าใครจะมาเป็นพระเอกเอ็มวี มันจะว้าวเหรอ?** “พระเอกหรือเปล่าน้า หรือยังไงน้า(ยิ้ม) ต้องรอลุ้นค่ะ ไม่นานเกินรอ **(คนที่มางานด้วยกันวันนี้หรือเปล่า?)** ไม่รู้สินะ ไม่นานเกินรอเดี๋ยวได้รู้กันค่ะ”

[![](https://www.khaosod.co.th/wpapp/uploads/2024/11/333333333333-2.jpg)](https://www.khaosod.co.th/wpapp/uploads/2024/11/333333333333-2.jpg)

**แล้วกับงานละครล่ะ?** “ต้นปีมีออกอากาศหนึ่งเรื่องคือรักหักหลัง ถ่ายจบไปแล้ว คิดว่ากลางๆ ปีอาจจะมีอีกเรื่องหนึ่งที่ตอนนี้ถ่ายอยู่ แล้วปีหน้าจะมีถ่ายอีกเรื่องหนึ่งด้วย _แล้วต้องบอกว่าบทที่ได้รับทุกเรื่องแตกต่างกันหมดเลย เรื่องรักหักหลังจะได้เห็นแบมเป็นตัวละครที่จี๊ดจ๊าดขึ้นมา มีปากเสียง มีสีสัน มีความมั่นใจในตัวเองในเวอร์ชั่น 2024 เอาเป็นว่าอย่าหยิกกันแรงนะคะ(ยิ้ม)_ **(ดักคอไว้ล่วงหน้าเลย แสดงว่าบทไม่ธรรมดา?)** เอาเรื่องอยู่ค่ะ บทในเรื่องนี้มันหักหลายมุมมากเลย”

**แล้วความสวยของเราจะสร้างเรื่องอีกไหม?** “หืม…ตอนขวัญฤทัยเราก็ไม่ได้คิดว่ามันจะสร้างเรื่องอะไรค่ะ เลยไม่แน่ใจเหมือนกัน(หัวเราะ) **(หรือความร้ายจะสร้างเรื่องแทน?)** หวังว่าจะไม่นะคะ”