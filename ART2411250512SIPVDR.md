---
layout: post
code: "ART2411250512SIPVDR"
origin_url: "https://www.khaosod.co.th/entertainment/news_9519158"
image: "https://github.com/user-attachments/assets/ab568c1f-6d20-4bbc-8f39-81269fbc850d"
title: "ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่"
description: "มีผลงานละคร “เล่ห์ร้ายเกมลวง” ทางช่อง 7HD มาให้แฟนๆ ชม สำหรับนางเอกสาว ‘ฐิสา’ วริฏฐิสา ลิ้มธรรมมหิศร ที่งานนี้พลิกคาแร็กเตอร์จากเดิมที่เรียบร้อย"
category: "ENTERTAINMENT"
language: "th"
date: 2024-11-25T05:26:35.993Z
---

# ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่

[![ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่](https://www.khaosod.co.th/wpapp/uploads/2024/11/ปก-1-1-scaled.jpg "ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่")](https://www.khaosod.co.th/wpapp/uploads/2024/11/ปก-1-1-scaled.jpg)

มีผลงานละคร **“เล่ห์ร้ายเกมลวง”** ทางช่อง 7HD มาให้แฟนๆ ชม สำหรับนางเอกสาว **‘ฐิสา’ วริฏฐิสา ลิ้มธรรมมหิศร** ที่งานนี้พลิกคาแร็กเตอร์จากเดิมที่เรียบร้อย มาลุกขึ้นสู้แบบไม่ยอมใครในบท **‘พัชณิณ’** ฟาดฟันกับนางเอกรุ่นน้อง **‘เปรี้ยว’ ทัศนียา การสมนุช** ที่รับบท **‘อิงดาว’**

![ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่](https://www.khaosod.co.th/wpapp/uploads/2024/11/2-1-1.jpg)

_งานนี้จะเข้มข้นดุเดือดขนาดไหน ไปฟังสาวฐิสาเล่ากัน_

**“เล่ห์ร้ายเกมลวง” ฟาดฟันกันสุดๆ?**

**ฐิสา** – “ค่ะ (หัวเราะ) ตามชื่อเรื่องเลย ทุกคนมีทั้งเล่ห์ ทั้งความรัก และมีเกมแต่ละคน ในเรื่องฐิสารับบท พัชณิณ เป็นคนตรงๆ และเป็นคนที่ใครทำอะไรมาเราก็ไม่ยอม แต่ก็ไม่ทำใครก่อน บทบาทแต่ละคนเป็นตัวละครสีเทากันหมด แต่อยู่ที่ว่าจะเทาเข้มเทาอ่อน”

![ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่](https://www.khaosod.co.th/wpapp/uploads/2024/11/6-18.jpg)

ADVERTISEMENT

**หลายคนติดภาพเราลุกส์เรียบร้อย พอมาเรื่องนี้พลิกคาแร็กเตอร์อีกแบบ?**

**ฐิสา** – “ที่เห็นชัดน่าจะเป็นสู้มาสู้กลับ และมีอะไรใหม่ๆ ในคาแร็กเตอร์ตัวพัชณิณ ถามว่ายากไหม ฐิสาคิดว่าบทเรื่องนี้ทุกตัวละครยากหมด เพราะทุกตัวมีปมกันหมด และมีการดำเนินเรื่องที่ยากทุกตัวละคร อย่างตัวพัชณิณจะมีการไต่ระดับเลเวล เพิ่มระดับขึ้นเรื่อยๆ แต่ไม่อยากพูดว่าร้ายหรือวางแผนอะไร เป็นไปตามเหตุการณ์และสถานการณ์ของเนื้อเรื่องที่ตัวพัชณิณเจอ ซึ่งในสิ่งที่ทุกตัวละครทำมันมีเหตุผลหมด”

![ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่](https://www.khaosod.co.th/wpapp/uploads/2024/11/1-1-3.jpg)

**หวนกลับมาร่วมงานกับ ‘เปรี้ยว’ อีกครั้ง เป็นไงบ้าง?**

**ฐิสา** – “ลบภาพเดิมไปเลย เรื่องนี้เขามายังไงเราสู้กลับ เราต้องสู้กับเขาตลอด อย่างเรื่องก่อนหน้า จะเป็นความสัมพันธ์พี่น้อง เรื่องนี้เป็นเพื่อนกันและทำงานอยู่ในวงการเดียวกัน คือเราจะรู้ทันตลอดเวลาเขามีการวางแผน มีเล่ห์เหลี่ยมยังไง

_กับการทำงานก็ทำงานง่ายและสบายใจ เพราะรู้จักกัน ทำงานร่วมกันและสนิทกันอยู่แล้ว ทำให้เวลาเล่นอะไรที่บางทีไม่รู้จะพลาดไหม หรือเป็นซีนที่ต้องหยุมกัน กลัวเขาจะเจ็บตัวไหม แต่เรารู้สึกสบายใจที่ได้เล่นกับเปรี้ยว เพราะรู้ว่าน้องเขาเก่ง เอ็นเนอร์จี้เยอะ เข้าฉากด้วยกันมันสนุก แล้วเราสองคนมีคาแร็กเตอร์คนละแบบ ทำให้เวลาเข้าด้วยกันและฟาดฟันกันจะไม่เหมือนกัน”_

![ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่](https://www.khaosod.co.th/wpapp/uploads/2024/11/2-41.jpg)

**แล้วเคมีกับฝ่ายชาย โดนัท ภัทรพลฒ์ กับ เบน สันติราษฎร์ ล่ะ?**

**ฐิสา** – “สองคนนี้ฐิสายังไม่เคยร่วมงาน ถ้าเคมีอาจจะต้องให้คนดูตัดสิน ว่าชอบฐิสาเข้าคู่กับโดนัท หรือชอบที่เข้าคู่กับพี่เบนมากกว่า แต่สำหรับเรื่องแรกของการทำงาน โอเคค่ะ สบายใจทั้งคู่ เราอยู่ร่วมช่องกันมาแต่ยังไม่เคยเจอกัน พอเจอกันก็รู้สึกเข้าบทบาทกันได้ง่าย

_เรื่องนี้ต้องบอกว่า พอเริ่มถ่ายทำ เรามีเวลาปรับตัวน้อยมาก มีเวลาเรียนรู้กับตัวละครค่อนข้างจำกัด และถ่ายทำค่อนข้างหนัก พอมาถึงปุ๊บต้องมาเป็นตัวละครตัวนั้นเลย ทำให้ปรับตัวไว ทำงานไว ทุกอย่างต้องเข้าที่ไวมาก ทำให้เวลาเราเข้ากับใครมันจะเต็มที่ และรู้สึกว่าโอเคนะ ก็ทำการบ้านกันหนักมาก”_

![ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่](https://www.khaosod.co.th/wpapp/uploads/2024/11/3-32.jpg)

**อยู่วงการบันเทิงมากี่ปีแล้ว แล้วได้เรียนรู้อะไรบ้าง?**

**ฐิสา** – “อยู่มา 10 ปีนิดๆ ก็ได้เรียนรู้ในเรื่องการทำงาน มองว่ามันเหมือนเริ่มต้นใหม่ทุกวัน มีอะไรใหม่ๆ ให้ได้เรียนรู้ ได้เจอตลอด เพราะอย่างละครเรื่องหนึ่ง เราเล่นเป็นอีกตัวนึง พอเปลี่ยนเรื่องก็เป็นอีกคนหนึ่ง”

![ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่](https://www.khaosod.co.th/wpapp/uploads/2024/11/7-16.jpg)

**ยังมีบทบาทไหนที่ยังไม่เคยเล่นหรืออยากเล่น?**

**ฐิสา** – “ถ้าแนวละครที่ยังไม่เคยเล่นน่าจะเป็นละครผี แต่ถ้าบทที่อยากเล่นหรือน่าสนใจน่าจะเป็นคอมเมดี้ หรือบทแบบสบายๆ เพราะที่ผ่านมาจะเจอดราม่าตลอด แต่ถ้าเป็นคาแร็กเตอร์ที่อยากเล่น อยากลองเล่นเป็นฆาตกรหรือโรคจิตบ้าง เป็นอีกแนวหนึ่งที่ดาร์ก รู้สึกมีความซับซ้อนของตัวละคร และอยากรู้ว่าเขาคิดอะไรทำไมเขาถึงทำแบบนี้”

![ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่](https://www.khaosod.co.th/wpapp/uploads/2024/11/4-34.jpg)

**สถานะหัวใจตอนนี้?**

**ฐิสา** – “โสด 100% ค่ะ ช่วงนี้ก็อยู่กับเพื่อน ไม่ได้เจอใคร ส่วนมากจะวนอยู่แต่กับเพื่อนๆ มากกว่า ในชีวิตจริงฐิสาถ้าไม่อยู่ในโลกติ๊กต็อกหรือในโลกโซเชี่ยล ส่วนมากจะเจอแต่กับกลุ่มเดิมๆ มากกว่า”

**ถ้ามีหนุ่มๆ มาจีบ พร้อมเปิดใจใช่ไหม?**

![ซุปตาร์บันเทิง - ‘ฐิสา’เรียนรู้ 10 ปี ในวงการ วอนแฟนๆเปิดใจบทบาทใหม่](https://www.khaosod.co.th/wpapp/uploads/2024/11/5-20.jpg)

**ฐิสา** – “จริงๆ ก็ไม่ได้ปิดมาสักพักหนึ่งแล้ว ซึ่งการสแกนคนที่จะเข้ามาก็ต้องพูดคุยและได้เจอเห็นหน้ากันก่อน แต่ถ้ามาตามดีเอ็มหรือเป็นตัวหนังสือจะไม่คุย ไม่ใช่หยิ่งหรืออะไร แต่คุยไม่เป็น เพราะพอไม่รู้จักก็ไม่รู้จะคุยอะไร”

**สุดท้ายฝากละคร?**

**ฐิสา** – “ฝากละคร เล่ห์ร้ายเกมลวง ทุกเสาร์อาทิตย์เวลา 20.30 น. ทางช่อง 7 ชมย้อนหลังทางเน็ตฟลิกซ์ และอยากฝาก พัชณิณ เป็นอีกตัวละครนึงที่ฐิสาตั้งใจมากๆ อยากให้ทุกคนเปิดใจดูและรอลุ้นเรื่องนี้ไปพร้อมกันค่ะ”

**นภัสสร มงคลรัฐ**