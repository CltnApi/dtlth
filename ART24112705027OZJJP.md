---
layout: post
code: "ART24112705027OZJJP"
origin_url: "https://www.matichon.co.th/politics/news_4922351"
image: "https://github.com/user-attachments/assets/f892732f-7104-4a96-abee-cd0b43b9cdf8"
title: "ชูศักดิ์ แจง ใช้ศพสอนธรรมะไม่ได้-บิดเบือนคำสอน ชี้ วัดยังพึ่งพาได้ แต่ตอนนี้มีสิ่งไม่พึงประสงค์หลายประการ"
description: "ชูศักดิ์ แจง ใช้ศพสอนธรรมะไม่ได้ - บิดเบือนคำสอน บอกดูไม่ยากผิดอาญา-วินัยหรือไม่ ชี้ วัดยังพึ่งพาได้ แม้คนแห่ศรัทธา “คนตื่นธรรม”"
category: "POLITICS"
language: "th"
date: 2024-11-27T05:10:45.935Z
---

# ชูศักดิ์ แจง ใช้ศพสอนธรรมะไม่ได้-บิดเบือนคำสอน ชี้ วัดยังพึ่งพาได้ แต่ตอนนี้มีสิ่งไม่พึงประสงค์หลายประการ

[![](https://www.matichon.co.th/wp-content/uploads/2024/11/11-233.jpg "11")](https://www.matichon.co.th/wp-content/uploads/2024/11/11-233.jpg)

var x=0;self.innerHeight?x=self.innerWidth:document.documentElement&&document.documentElement.clientHeight?x=document.documentElement.clientWidth:document.body&&(x=document.body.clientWidth),x<=768&&jQuery(".td-post-content").find(".td-post-featured-image, .wpb\_video\_wrapper").insertAfter(".ud-post-category-title");

**ชูศักดิ์ แจง ใช้ศพสอนธรรมะไม่ได้ – บิดเบือนคำสอน บอกดูไม่ยากผิดอาญา-วินัยหรือไม่ ชี้ วัดยังพึ่งพาได้ แม้คนแห่ศรัทธา “คนตื่นธรรม”**

เมื่อเวลา 09.30 น. วันที่ 27 พฤศจิกายน ที่ทำเนียบรัฐบาล นายชูศักดิ์ ศิรินิล รัฐมนตรีประจำสำนักนายกรัฐมนตรี ในฐานะกำกับดูแลสำนักงานพระพุทธศาสนาแห่งชาติ (พศ.) ให้สัมภาษณ์กรณีมีการร้องตรวจสอบสำนักสงฆ์ฝึกเรียนหูทิพย์-ตาทิพย์โดยใช้ศพ โดยหลักพระพุทธศาสนาสามารถทำได้หรือไม่ว่า ได้มอบให้ พศ. ไปหารือกับสำนักสงฆ์ต่างๆ แต่ส่วนตัวคิดว่าทำไม่ได้

เมื่อถามว่า ถ้าประเมินภาพรวม 2 สำนักมี 71 ศพ และมีความเชื่อมโยงกัน ทาง พศ. จะดำเนินการอย่างไร นายชูศักดิ์ กล่าวว่า ทาง พศ. ต้องไปดำเนินการตรวจสอบดูว่า ทำได้หรือไม่ ซึ่งตนเชื่อว่าทำไม่ได้ และเมื่อทำไม่ได้จะต้องมีมาตรการอย่างไร

เมื่อถามว่า กรณี 71 ศพ จะมีมาตรการป้องกัน อย่างไร นายชูศักดิ์ กล่าวว่า ได้ให้ไปดูว่า การกระทำใดๆ ที่นำไปสู่การบ่อนทำลาย ดัดแปลงคำสอนพระพุทธศาสนา ทำให้พุทธศาสนิกชนเข้าใจผิดในหลักธรรมคำสอน ก็ให้เข้าไปดู และมีมาตรการห้ามปราม เพื่อไม่ให้มีการกระทำแบบนี้เกิดขึ้นอีก อย่างไรก็ตาม เราต้องยอมรับว่า การกระทำลักษณะเช่นนี้มีหลายแห่ง ซึ่งไม่ใช่หลักธรรมคำสอนของศาสนาพุทธ แต่มีการนำไปบิดเบือน

เมื่อถามว่า เบื้องต้นมีความผิด และสามารถเอาผิดได้หรือไม่ นายชูศักดิ์ กล่าวว่า ได้บอก ผอ. พศ.ไปแล้วว่า ถ้าผิดอาญาก็เป็นเรื่องของเจ้าหน้าที่ตำรวจดำเนินการ แต่ถ้าเป็นเรื่องของวินัยต้องแจ้งคณะสงฆ์ ซึ่งการที่จะดูว่ามีผิดทางความอาญาหรือวินัยนั้นดูไม่ยาก

เมื่อถามว่า ที่ผ่านมา พศ. ดำเนินการเชิงรับมาตลอด จะทำอย่างไรเพื่อทำมาตรการเชิงรุกตามนโยบาย นายชูศักดิ์ กล่าวว่า ตนได้คุยกับผู้อำนวยการ พศ.แล้วว่าเรามี พศ. อยู่ทุกจังหวัด เราไม่ได้ทำแค่ว่าไปร่วมกิจกรรมทางศาสนา แต่เราจะต้องเข้าไปดูแล ซึ่งตนก็มีทีมงานที่ติดตามและรายงานตนมาตลอด ทั้งนี้ตนไปไล่ดูนโยบายของ พศ. เรื่องนี้เป็นเรื่องแรกในนโยบายของรัฐบาล เพราะก่อนที่ตนจะมารับหน้าที่ก็เห็นปัญหามาตลอด จึงได้หารือกับทางกับ พศ. ว่าเราจะดำเนินการ เพื่อทำให้พระพุทธศาสนาของเราเป็นหลักให้ได้ ไม่มีพฤติกรรมบ่อนทำลายในทุกรูปแบบ

เมื่อถามว่า ในการบวชพระใหม่จะมีมาตรการตรวจสอบอย่างไร นายชูศักดิ์ กล่าวว่า ตรงนี้เป็นหนึ่งในมาตรการที่เรากำหนดว่า ต่อไปนี้สำนักสงฆ์จะต้องมีมาตรการป้องกันไม่ให้คนใช้ผ้าเหลืองมาเป็นเครื่องมือ ซึ่งการบวชพระใหม่ไม่ได้บวชกันได้ง่ายๆ เพราะมีกฎ กติกาอยู่

เมื่อถามว่า ปัจจุบันประชาชนให้ความเชื่อถือศรัทธา อาจารย์เบียร์ คนตื่นธรรม มากกว่าพระสงฆ์ นายชูศักดิ์ กล่าวว่า อย่าเพิ่งไปสรุปอย่างนั้นเลย **วัดยังเป็นสถานที่พึ่งพาเป็นสถาบันที่เป็นหลักของของพุทธศาสนิกชน เพียงแต่ตอนนี้มีสิ่งอันไม่พึงประสงค์หลายประการ**

เมื่อถามว่า ขณะนี้ขบวนการยาเสพติดเริ่มเข้าไปในวัด เราจะมีมาตรการเด็ดขาดในการป้องกันอย่างไร นายชูศักดิ์ ว่า เราก็ต้องสอดส่องดูแลไม่ให้วัดเป็นแหล่งเสพยาเสพติด ทั้งหลายทั้งปวง หรือใช้วัดเป็นแหล่งค้ายาเสพติด ซึ่งตนได้กำชับไปแล้ว

เมื่อถามว่า จะต้องมีการตรวจปัสสาวะพระสงฆ์ตามวัดหรือไม่ นายชูศักดิ์ กล่าวว่า มีอยู่แล้ว หากมีสิ่งเหล่านี้ก็ต้องสึกและความจริงก็บวชไม่ได้อยู่แล้ว เพียงแต่เราละเลยกันมานานไม่ได้ดูแลกันอย่างจริงจัง

[![QR Code](https://www.matichon.co.th/wp-content/uploads/2023/07/wob1371z.jpg)](https://lin.ee/ht0nDxX)

เกาะติดทุกสถานการณ์จาก Line@matichon ได้ที่นี่

[![Line Image](https://www.matichon.co.th/wp-content/uploads/2023/07/th.png)](https://lin.ee/ht0nDxX)