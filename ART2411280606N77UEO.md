---
layout: post
code: "ART2411280606N77UEO"
origin_url: "https://www.khaosod.co.th/sports/news_9525058"
image: "https://github.com/user-attachments/assets/534f5504-691b-49f0-8be4-679ea054b628"
title: "ตัวตึงในอนาคต! กรีฑายุวชนไทย ผงาดคว้าทอง 4x100 ศึกกรีฑาอาเซียน"
description: "กรีฑายุวชนไทย ผลงานเยี่ยมทั้งชายและหญิง หลังทีมผลัด4x100 ผงาดคว้าเหรียญทอง กรีฑายุวชนอายุไม่เกิน 18 ปี ชิงแชมป์อาเซียน ที่มาเลเซีย"
category: "SPORTS"
language: "th"
date: 2024-11-28T06:51:02.325Z
---

# ตัวตึงในอนาคต! กรีฑายุวชนไทย ผงาดคว้าทอง 4x100 ศึกกรีฑาอาเซียน

[![ตัวตึงในอนาคต! กรีฑายุวชนไทย ผงาดคว้าทอง 4x100 ศึกกรีฑาอาเซียน](https://www.khaosod.co.th/wpapp/uploads/2024/11/hjree.jpg "ตัวตึงในอนาคต! กรีฑายุวชนไทย ผงาดคว้าทอง 4x100 ศึกกรีฑาอาเซียน")](https://www.khaosod.co.th/wpapp/uploads/2024/11/hjree.jpg)

กรีฑายุวชนไทย ทำผลงานยอดเยี่ยมประเดิมคว้า 4 เหรียญทอง 1 เหรียญเงิน และ 1 เหรีญทองแดง ในการแข่งขันกรีฑายุวชนอายุไม่เกิน 18 ปี ชิงแชมป์อาเซียน ครั้งที่ 16 ประจำปี 2024 “16th ซี ยู18 แอธเลติกส์ แชมเปียนส์ชิพ 2024” ที่เมืองโคตาคินาบาลู รัฐซาบาห์ ประเทศมาเลเซีย เมื่อวันที่ 28 พฤศจิกายน

![](https://www.khaosod.co.th/wpapp/uploads/2024/11/S__308895767.jpg)

โดยไทยประเดิมเหรียญทองแรกจากการแข่งขันวิ่ง 4×100 เมตรชาย ทีมไทยประกอบด้วย ไม้ 1 ชุติทัศน์ พฤกษ์สรนันทน์, ไม้ 2 ศราวุฒิ นวลศรี, ไม้ 3 ณัฐพล สุขเกษม และไม้ 4 วีรยุทธ แดนขนบ วิ่งเข้าเส้นชัยด้วยเวลา 39.92 วินาที ทำลายสถิติเดิม 40.56 วินาที คว้าเหรียญทองไปครอง โดยมี อินโดนีเซีย ได้เหรียญเงิน สถิติ 40.85 วินาที และสิงคโปร์ เหรียญทองแดง สถิติ 41.10 วินาที

ด้านวิ่ง 4×100 เมตรหญิง ทีมไทยประกอบด้วย ทาริกา สาผุยทำ, ณิชาภัทร หนูหนุด, ชานเทลล์ มอริซเซ็ตต์, ศศิชา กิ่งพิลา คว้าเหรียญทองมาครอง สถิติ 47.17 วินาที อันดับ 2 อินโดนีเซีย 47.31 วินาที และอันดับ 3 สิงคโปร์ 48.40 วินาที

ส่วนอีก 2 ทอง ได้จาก 4X400 เมตรหญิง ศุภรัตน์ วรรณจงคำ, พิรญาณ์ บุญจริง, ประภัสสรณ์ แคล้วภัย, มลธิดา ทองประจุแก้ว สถิติ 3:54.30 นาที และ 4X400 เมตรชาย นนท์ธวัช ภักดีจิตร, คุณภัทร ไกรจันทร์, ปฏิพล สัมณีย์, ศราวุฒิ นวลศรี สถิติ 3:14.39 นาที

ขณะที่เหรียญเงินได้จาก วิ่ง 3,000 เมตร หญิง “กิ่ง“ กิ่งแก้วเพชร บุ้งทอง สถิติ 10:34.86 นาที และเหรียญทองแดงจาก เขย่งก้าวกระโดด หญิง เนตรปรียา อะโรคา สถิติ 11.76 เมตร