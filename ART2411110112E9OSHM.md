---
layout: post
code: "ART2411110112E9OSHM"
origin_url: "https://www.khaosod.co.th/breaking-news/news_9499471"
image: "https://github.com/user-attachments/assets/e5c6a7ec-089a-445c-8dbe-32ff35fa87c0"
title: "ราชทัณฑ์ แจงแล้ว นักโทษชาย ถูกแทงดับในคุกพิเศษมีนบุรี เผยสาเหตุ"
description: "ราชทัณฑ์ แจงแล้ว นักโทษชาย ถูกแทงเสียชีวิตในเรือนจำพิเศษมีนบุรี เผยสาเหตุ ตั้งแต่อยู่ภายนอกเรือนจำ สั่ง รองอธิบดี ตรวจสอบข้อเท็จจริง"
category: "HOT_NEWS"
language: "th"
date: 2024-11-11T01:21:38.011Z
---

# ราชทัณฑ์ แจงแล้ว นักโทษชาย ถูกแทงดับในคุกพิเศษมีนบุรี เผยสาเหตุ

[![ราชทัณฑ์ แจงแล้ว นักโทษชาย ถูกแทงดับในคุกพิเศษมีนบุรี เผยสาเหตุ](https://www.khaosod.co.th/wpapp/uploads/2024/11/Department-of-Corrections.jpg "ราชทัณฑ์ แจงแล้ว นักโทษชาย ถูกแทงดับในคุกพิเศษมีนบุรี เผยสาเหตุ")](https://www.khaosod.co.th/wpapp/uploads/2024/11/Department-of-Corrections.jpg)

**ราชทัณฑ์ แจงแล้ว นักโทษชาย ถูกแทงเสียชีวิตในเรือนจำพิเศษมีนบุรี เผยสาเหตุ ตั้งแต่อยู่ภายนอกเรือนจำ สั่ง รองอธิบดี ตรวจสอบข้อเท็จจริง**

วันที่ 11 พ.ย.2567 กรมราชทัณฑ์ เผยแพร่เอกสารข่าวระบุว่า จากกรณีเมื่อวันที่ 9 พ.ย.ที่ผ่านมา เกิดเหตุผู้ต้องขังทะเลาะวิวาท ทำร้ายร่างกายกัน ในเรือนจำพิเศษมีนบุรี เป็นเหตุให้มีผู้เสียชีวิต จำนวน 1 ราย นั้น

กรมราชทัณฑ์ ได้รับรายงานจากเรือนจำพิเศษมีนบุรีว่า เมื่อวันที่ 9 พ.ย. 2567 เวลาประมาณ 08.15 น. เกิดเหตุผู้ต้องขังทะเลาะวิวาททำร้ายร่างกายกัน บริเวณใต้โดมร้านสงเคราะห์ผู้ต้องขังแดน 5 และเจ้าหน้าที่ได้เข้าระงับเหตุโดยเร็ว

จากนั้นพบผู้ต้องขังรายหนึ่งถูกของมีคมแทงอาการสาหัส จึงได้รีบนำตัวส่งสถานพยาบาลของเรือนจำ และได้ประสานรถฉุกเฉิน 1669 เพื่อร่วมช่วยฟื้นคืนชีพ แต่ผู้ต้องขังเสียชีวิตในเวลาต่อมา

ในการนี้ เรือนจำพิเศษมีนบุรี ได้ดำเนินการทางวินัยกับผู้ต้องขังที่กระทำความผิดและแจ้งพนักงานสอบสวนเพื่อดำเนินคดี พร้อมทั้งประสานกองทัณฑวิทยานำชุดปฏิบัติการพิเศษเข้าจู่โจมตรวจค้นภายในเรือนจำ และได้ดำเนินการย้ายผู้ก่อเหตุไปเรือนจำอื่น เพื่อควบคุมและดำเนินการตามชั้นตอนตามมาตรฐานการปฏิบัติงานควบคุมผู้ต้องขังต่อไป (SOPs)

โดยเหตุการณ์ในครั้งนี้ เรือนจำพิเศษมีนบุรี รายงานว่า เกิดจากมีการทะเลาะวิวาทระหว่างกลุ่มผู้ต้องขังที่มีมาก่อนหน้านี้ ตั้งแต่อยู่ภายนอกเรือนจำ และเมื่อเข้ามาพบกันในเรือนจำ จึงทำให้มีการกระทบกระทั่งกันมาโดยตลอด

แม้ว่าที่ผ่านมาจะมีความพยายามดำเนินการแก้ไขปัญหาดังกล่าวมาอย่างต่อเนื่อง รวมถึงมีมาตรการการปฏิบัติต่อผู้ต้องขังอย่างเข้มงวดก็ตาม แต่เรือนจำพิเศษมีนบุรียังมีข้อจำกัดที่สำคัญเช่นเดียวกับเรือนจำทั่วประเทศ ได้แก่ความแออัดของผู้ต้องขังและอัตรากำลังเจ้าหน้าที่ต่อผู้ต้องขังต่ำกว่ามาตรฐานสากล

ทั้งนี้ กรมราชทัณฑ์ ได้สั่งการให้รองอธิบดีกรมราชทัณฑ์เร่งตรวจสอบข้อเท็จจริงกรณีดังกล่าวแล้ว อย่างไรก็ตาม จากเหตุการณ์นี้ทำให้กรมราชทัณฑ์ต้องยกระดับในการปฏิบัติต่อผู้ต้องขังให้มีความเข้มแข็งเพิ่มมากขึ้น

พร้อมทบทวนปรับปรุงระบบต่าง ๆ เพื่อป้องกันมิให้เกิดเหตุขึ้นอีก ในส่วนของกลุ่มผู้ต้องขังที่ก่อเหตุ ทางเรือนจำได้แจ้งความดำเนินคดีกับผู้ก่อเหตุทั้งหมดเรียบร้อยแล้ว

กรมราชทัณฑ์ขอแสดงความเสียใจและพร้อมให้ความช่วยเหลือตามความเหมาะสมให้แก่ญาติผู้เสียชีวิตในเหตุการณ์ดังกล่าว และขอเน้นย้ำว่าเรือนจำและทัณฑสถานทุกแห่ง ภายใต้การดูแลของ กรมราชทัณฑ์ ได้ให้ความสำคัญถึงความปลอดภัยและสิทธิมนุษยชนของผู้ต้องขังทุกคนมาโดยตลอด