---
layout: post
code: "ART2411010652RICWQD"
origin_url: "https://www.khaosod.co.th/sports/news_9485095"
image: "https://github.com/user-attachments/assets/b78d6534-73ba-4d94-ab35-bef42b811f7d"
title: "ศุภณัฏฐ์ แจงยกเลิกสัญญาลูเวินไม่ใช่ความล้มเหลว ยันยังอยากค้าแข้งต่างแดน"
description: "ศุภณัฏฐ์ เหมือนตา กองหน้าทีมชาติไทย ประกาศกร้าวการยกเลิกสัญญายืมตัวกับโอเอช ลูเวิน ไม่ใช่ความล้มเหลว เพราะยังคิดถึงการออกไปค้าแข้งต่างแดนเสมอ"
category: "SPORTS"
language: "th"
date: 2024-11-01T14:30:11.667Z
---

# ศุภณัฏฐ์ แจงยกเลิกสัญญาลูเวินไม่ใช่ความล้มเหลว ยันยังอยากค้าแข้งต่างแดน

[![ศุภณัฏฐ์ แจงยกเลิกสัญญาลูเวินไม่ใช่ความล้มเหลว ยันยังอยากค้าแข้งต่างแดน](https://www.khaosod.co.th/wpapp/uploads/2024/10/Suphanat.jpg "ศุภณัฏฐ์ แจงยกเลิกสัญญาลูเวินไม่ใช่ความล้มเหลว ยันยังอยากค้าแข้งต่างแดน")](https://www.khaosod.co.th/wpapp/uploads/2024/10/Suphanat.jpg)

ศุภณัฏฐ์ เหมือนตา กองหน้าทีมชาติไทย ประกาศกร้าวการยกเลิกสัญญายืมตัวกับโอเอช ลูเวิน ไม่ใช่ความล้มเหลว เพราะยังคิดถึงการออกไปค้าแข้งต่างแดนเสมอ

ศุภณัฏฐ์ เหมือนตา ดาวยิงทีมชาติไทย เปิดใจหลังยุติสัญญายืมตัว กับ โอเอช ลูเวิน กลับมาสู่ทีม บุรีรัมย์ ยูไนเต็ด ยืนยันอนาคตพร้อมลุยล่าฝันค้าแข้งต่างแดนอีกครั้ง โดยกองหน้าดาวรุ่งวัย 22 ปี ย้ายจาก “ปราสาทสายฟ้า”บุรีรัมย์ ยูไนเต็ด ไปค้าแข้งกับ โอเอช ลูเวิน เมื่อเดือนกันยายน 2023 ด้วยสัญญายืมตัว 1 ฤดูกาล พร้อมทำสถิติเป็นนักเตะไทยคนแรก ที่ทำประตูได้ในลีกสูงสุดของประเทศเบลเยียม โดยมีผลงานรวมลงเล่น ในฤดูกาล 2023-24 ทั้งสิ้น 15 นัด ยิง 1 ประตู

ต่อมาโอเอช ลูเวิน จะยื่นข้อเสนอต่อสัญญายืมตัวอีก 1 ฤดูกาล อย่างไรก็ตามในฤดูกาล 2024-25 ดาวยิงทีมชาติไทย ได้รับโอกาสลงสนามในลีกเพียง 61 นาที ก่อนตัดสินใจยกเลิกสัญญาร่วมกันด้วยดีทั้ง 2 ฝ่าย

โดย “เจ้าแบงค์” ได้กล่าวอำลาต้นสังกัดในเบลเยียม ว่า “ผมขอขอบคุณ สโมสรโอเอช ลูเวิน สำหรับทุกสิ่งทุกอย่าง ที่นี่ให้โอกาสและเติมเต็มความฝันอาชีพนักฟุตบอลให้ผม”

“การตัดสินใจครั้งนี้ ไม่ใช่เรื่องล้มเหลว เพราะผมไม่เคยคิดล้มเลิกความฝันไปค้าแข้งลีกต่างประเทศ ผมมีเป้าหมาย ผมมีความหวังและผมมีความฝัน ผมหวังว่าแฟนบอลทุกท่านจะเข้าใจและให้กำลังใจผม”