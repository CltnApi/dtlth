---
layout: post
code: "ART2411250532P00RGY"
origin_url: "https://www.khaosod.co.th/special-stories/news_9520029"
image: "https://github.com/user-attachments/assets/d3a31c89-38f3-41fb-b698-70ca2283bcea"
title: "พระปีนเสา รับกลัวความปลอดภัย เชื่อวางแผนมาถีบ ใครทำอะไรจะได้รับกรรมนั้น"
description: "พระปีนเสา รับกลัวความปลอดภัย เชื่อวางแผนมาถีบ ใครทำอะไรจะได้รับกรรมนั้น เชื่อว่าคดีนี้เป็นคดีผิดปกติ อีกฝ่ายไม่เคารพ เป็นการแสดงอิทธิพลมาเฟีย"
category: "SPECIAL_STORIES"
language: "th"
date: 2024-11-25T05:41:48.066Z
---

# พระปีนเสา รับกลัวความปลอดภัย เชื่อวางแผนมาถีบ ใครทำอะไรจะได้รับกรรมนั้น

[![พระปีนเสา รับกลัวความปลอดภัย เชื่อวางแผนมาถีบ ใครทำอะไรจะได้รับกรรมนั้น](https://www.khaosod.co.th/wpapp/uploads/2024/11/monk4554-1.jpg "พระปีนเสา รับกลัวความปลอดภัย เชื่อวางแผนมาถีบ ใครทำอะไรจะได้รับกรรมนั้น")](https://www.khaosod.co.th/wpapp/uploads/2024/11/monk4554-1.jpg)

**พระปีนเสา รับกลัวความปลอดภัย เชื่อวางแผนมาถีบ ใครทำอะไรจะได้รับกรรมนั้น เชื่อว่าคดีนี้เป็นคดีผิดปกติ อีกฝ่ายไม่เคารพ เป็นการแสดงอิทธิพล**

จากกรณี พระครูปลัดธีรธนัชณฤทธา เมตตฺตธมฺโม (เสาวภาคย์โชติรส) หรือที่รู้จักกันในชื่อ พระครูปลัดธีระ หรือ พระปีนเสา เดินทางไปออกรายการคนดังนั่งเคลียร์ ที่สถานีโทรทัศน์ ช่อง 8 และกำลังจะเดินทางกลับ แต่กลับถูกชายแปลกหน้าพุ่งกระโดดถีบล้มลงไปกองกับพื้น ก่อนที่ผู้ก่อเหตุจะหลบหนีไปพร้อมกับชายอีก 2 คน

เมื่อเวลา 11.00 น. วันที่ 25 พ.ย.67 ที่สน.บางเขน พ.ต.อ.อนันต์ วรสาตร์ ผกก.สน.บางเขน เปิดเผยว่า วันนี้พนักงานสอบสวนเชิญตัว พระครูปลัดธีระ หรือ พระปีนเสา เข้ามาให้ปากคำเพิ่มเติมภายหลังจากที่ถูกชายปริศนา 3 คน ทำร้ายร่างกาย ซึ่งให้พระครูปลัดธีระไปตรวจร่างกายที่โรงพยาบาล พร้อมกับนำใบรับรองแพทย์ มามอบให้กับพนักงานสอบสวน ก่อนที่จะสอบปากคำ และ เตรียมแจ้งข้อกล่าวหากับผู้ก่อเหตุทั้งหมด 3 ราย เบื้องต้นได้รับการประสานมาจากผู้ก่อเหตุทั้ง 3 รายว่า ยินดีที่จะเดินทางมามอบตัวในช่วงบ่ายของวันนี้

ขณะที่ผู้สื่อข่าวติดต่อไปยัง พระครูปลัดธีระ ให้สัมภาษณ์ว่า วันนี้ไม่ได้เดินทางมาพบตำรวจ เพราะให้ข้อมูลทางโทรศัพท์ไปครบถ้วนแล้ว ยอมรับว่ากลัวเรื่องความไม่ปลอดภัย และกังวลว่าจะได้รับความยุติธรรมหรือไม่ เพราะว่าฝ่ายตรงข้ามเป็นผู้มีอิทธิพล เป็นมาเฟีย ซึ่งตำรวจรู้ตัวคนก่อเหตุ รู้ที่อยู่ รู้รถคันที่ใช้ในการก่อเหตุแล้ว จึงเกิดคำถามว่าทำไมถึงไม่ดำเนินการในทันที ตอนนี้ก็ไม่ทราบว่าจะต้องรอกระบวนการอะไร ตำรวจก็ไม่ได้บอกว่ากำลังจะออกหมายเรียก หรืออยู่ในระหว่างดำเนินการขั้นตอนไหน

พระครูปลัดธีระ กล่าวว่า โดยหลวงพี่น้ำฝนให้สัมภาษณ์ว่าจะพาคนก่อเหตุมามอบตัว เนื่องจากคนก่อเหตุเป็นลูกศิษย์ของหลวงพี่น้ำฝน แต่ก็ไม่ทราบว่าจะพาเข้ามามอบตัวเมื่อไหร่ วันนี้ เดือนนี้ หรือปีหน้า ซึ่งการกระทำดังกล่าวมองว่าอีกฝ่าย ตอนนี้รู้สึกกังวลเรื่องความไม่ปลอดภัย และมองว่าเหตุการณ์ที่เกิดขึ้นเป็นการกระทำที่อุกอาจต่อสังคม เป็นการเยาะเย้ยกฎหมาย

“มองว่าลักษณะการก่อเหตุ เป็นการแสดงอิทธิพลก็ต้องให้กฎหมายจัดการตามกระบวนการ การจะให้อภัยหรือไม่ให้อภัยนั้น อยู่ที่จิตใจของเราว่าโกรธเกลียด อาฆาตหรือไม่ แต่เราเป็นพระ ก็ไม่ได้โกรธเกลียด แต่เชื่อว่าทำอะไรไว้ก็จะได้รับกฎแห่งกรรมนั้น”

“เชื่อว่าคดีนี้เป็นคดีผิดปกติ อีกฝ่ายไม่เคารพ ยำเกรงสังคม และเป็นการวางแผน เป็นการจ้างวานมาก่อเหตุลักษณะนี้ ไม่ได้เกิดจากการบันดาลโทสะ แต่มาจากการเตรียมการเอาไว้ก่อน ซึ่งพฤติกรรมชัดเจน เชื่อว่าสาเหตุที่คนก่อเหตุมาทำร้ายอาตมานั้น เป็นการแสดงอิทธิพลมาเฟีย แสดงอำนาจ หยิ่งทะนงในตัวลูกพี่ โดยไม่เกรงกลัวกฎหมาย อยากให้โลกรู้ว่า ข้านี้ยิ่งใหญ่ ไม่มีใครทำอะไรได้”

เมื่อถามว่าจะให้อภัยคนก่อเหตุหรือไม่นั้น พระครูปลัดธีระ กล่าวว่า ไม่รู้จะให้อภัยด้วยเหตุผลอะไร ไม่เคยโกรธและไม่เคยเกลียดอะไร แต่การกระทำของอีกฝ่าย เป็นอันตรายต่อสังคม

