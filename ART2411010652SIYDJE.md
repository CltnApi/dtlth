---
layout: post
code: "ART2411010652SIYDJE"
origin_url: "https://www.khaosod.co.th/sports/news_9485715"
image: "https://github.com/user-attachments/assets/87b81a59-0a40-44bc-aad2-d127d8c51eca"
title: "เอ็นโซ แยกทางภรรยา หลังย้ายมาอยู่ลอนดอนได้ 18 เดือน"
description: "สำนักข่าวเดลีเมล์ รายงานว่า เอ็นโซ เฟอร์นานเดซ กองกลางของเชลซี ได้แยกทางกับหวานใจวัยเด็กและคุณแม่ของลูกๆของเขาแล้ว เพราะต้องการจะอยู่คนเดียว"
category: "SPORTS"
language: "th"
date: 2024-11-01T14:30:19.942Z
---

# เอ็นโซ แยกทางภรรยา หลังย้ายมาอยู่ลอนดอนได้ 18 เดือน

[![เอ็นโซ แยกทางภรรยา หลังย้ายมาอยู่ลอนดอนได้ 18 เดือน](https://www.khaosod.co.th/wpapp/uploads/2024/11/enzo.jpg "เอ็นโซ แยกทางภรรยา หลังย้ายมาอยู่ลอนดอนได้ 18 เดือน")](https://www.khaosod.co.th/wpapp/uploads/2024/11/enzo.jpg)

สำนักข่าวเดลีเมล์ รายงานว่า เอ็นโซ เฟอร์นานเดซ กองกลางของเชลซี ได้แยกทางกับหวานใจวัยเด็กและคุณแม่ของลูกๆของเขาแล้ว เพราะต้องการจะอยู่คนเดียว

ก่อนหน้านี้ เอ็นโซ เฟอร์นานเดซ ได้พบกับ วาเลนตินา แชร์วานเตส ภรรยาของเขา ที่บ้านเกิดของเขาที่อาร์เจนตินา และมีลูกด้วยกันสองคน โดยลูกสาวเกิดเมื่อเดือนมีนาคมปี 2020 และลูกชายของทั้งคู่เพิ่งลืมตาดูโลก เมื่อเดือนตุลาคมปี 2023

โดยวาเลนตินาได้ติดตามเอ็นโซไปที่เบนฟิกาตอนที่เขาย้ายไปร่วมทีมดังกล่าวเมื่อปี 2022 จากนั้นก็เดินทางมาที่กรุงลอนดอน ประเทศอังกฤษ ตอนที่เอ็นโซเซ็นสัญญากับเชลซี ในดีลที่มีมูลค่า 107 ล้านปอนด์ เมื่อเดือนมกราคมปีที่แล้ว

อย่างไรก็ตามหลังจากผ่านไป 18 เดือน ทั้งสองคนได้ตัดสินใจที่แยกทางกันแล้ว ซึ่งทางวาเลนตินา ได้เขียนข้อความผ่านอินสตาแกรม ว่า

“วันนี้เราได้พูดคุยถึงเรื่องระยะห่างจากกัน แต่เราจะยังเป็นครอบครัวและสนับสนุนกันและกันในการก้าวข้ามผ่านทุกอย่าง เพราะยังมีลูกสองคนที่อยู่ตรงกลางและพวกเขาต้องการความรักจากเรา”

“ฉันรู้จักเอนโซ พ่อที่ยอดเยี่ยมคนนี้ และหัวใจที่เขามี และมันเพียงพอแล้วสำหรับฉัน พวกเขาไม่อยากสร้างสงครามในที่ที่ไม่มีสงครามเกิดขึ้น”

ทั้งนี้แม้ว่าแถลงการณ์ของวาเลนตินาจะดูเหมือนว่าทั้งสองฝ่ายแยกกันด้วยดี แต่ทางนักข่าวอาร์เจนไตน์อย่าง จูเลียตา อาร์เจนตา ออกมาเขียนว่า “เขาได้บอกกับเธอว่าเขาต้องการจะใช้ชีวิตในแบบของตัวเอง พวกเขายังเป็นครอบครัว แต่เขารู้สึกว่า เขาจำเป็นต้องสัมผัสกับประสบการณ์ที่เขาเคยข้ามไปหลังจากที่เลือกจะมีครอบครัวตั้งแต่ยังอายุน้อย”

