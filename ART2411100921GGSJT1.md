---
layout: post
code: "ART2411100921GGSJT1"
origin_url: "https://www.khaosod.co.th/sports/news_9498889"
image: "https://github.com/user-attachments/assets/bf9c087f-0bcd-49fe-aa69-6c81d8b574f1"
title: "ทิตาธร เซอร์ไพรส์ติดทีมชาติไทย - พร้อมเร่งฟิตรับแผนใช้แบ๊กบุกเติมเกมของ อิชิอิ"
description: "ความเคลื่อนไหวของทัพ \"ช้างศึก\" ฟุตบอลทีมชาติไทย ที่กำลังมีโปรแกรมอุ่นเครื่อง International Exhibition Matches จำนวน 2 นัดพบกับ เลบานอน วันที่ 14 พ.ย."
category: "SPORTS"
language: "th"
date: 2024-11-10T09:26:42.308Z
---

# ทิตาธร เซอร์ไพรส์ติดทีมชาติไทย - พร้อมเร่งฟิตรับแผนใช้แบ๊กบุกเติมเกมของ อิชิอิ

[![ทิตาธร เซอร์ไพรส์ติดทีมชาติไทย - พร้อมเร่งฟิตรับแผนใช้แบ๊กบุกเติมเกมของ อิชิอิ](https://www.khaosod.co.th/wpapp/uploads/2024/11/s5-2.jpg "ทิตาธร เซอร์ไพรส์ติดทีมชาติไทย - พร้อมเร่งฟิตรับแผนใช้แบ๊กบุกเติมเกมของ อิชิอิ")](https://www.khaosod.co.th/wpapp/uploads/2024/11/s5-2.jpg)

ความเคลื่อนไหวของทัพ “ช้างศึก” ฟุตบอลทีมชาติไทย ที่กำลังมีโปรแกรมอุ่นเครื่อง International Exhibition Matches จำนวน 2 นัดพบกับ เลบานอน วันที่ 14 พ.ย. และพบกับ ลาว วันที่ 17 พ.ย. โดยทั้งสองนัดเตะที่ สนามมหาวิทยาลัยธรรมศาสตร์ รังสิต เวลา 19.30 น.

ล่าสุด ทิตาธร อักษรศรี ฟูลแบ๊กฟอร์มดี จากอุทัยธานี เอฟซี ซึ่งเป็น 1 ใน 4 นักเตะหน้าใหม่ที่ถูกเรียกติดทีมชาติไทย ชุดนี้ เป็นครั้งแรก เผยว่า “ผมรู้สึกดีใจและตื่นเต้นมากที่รู้ว่าตัวเองมีชื่อติดทีมชาติไทย ผมรอโอกาสนี้มานานเพราะตั้งแต่ติดทีมชาติไทย ชุดยู-23 ก็ไม่ได้ติดทีมชาติอีกเลย ผมรู้สึกเซอร์ไพรส์มากจริงๆ เพราะไม่ได้คิดไว้เลยว่าจะมีชื่อในครั้งนี้”

“หลังจากรู้ว่ามีชื่อติดทีมชาติก็ได้โทรหาพ่อแม่ รวมถึงปาแปง (ทิตาวีร์) ทุกคนแสดงความยินดีกลับมาทั้งหมดพร้อมอวยพรให้ด้วย ผมคิดว่าการลงเล่นที่สม่ำเสมอและมาตรฐานส่วนตัวกับอุทัยธานี เอฟซี อาจทำให้ฟอร์มของผมไปเข้าตาของโค้ชอิชิอิจนมีชื่อครั้งนี้ รวมถึงเกมรับที่เล่นได้ดีกับทีมด้วย”

“ก่อนจะเข้าแคมป์ผมจะพยายามฟิตร่างกายให้สมบูรณ์เต็มร้อย เพราะ มาซาทาดะ อิชิอิ กุนซือใหญ่ทีมชาติไทย มีแท็คติกที่จะใช้แบ็กทั้งสองฝั่งเติมเกมขึ้นลงตลอด ก็จะต้องพัฒนาการเล่นเกมรุกให้ดีขึ้นด้วย แต่ละคนที่มีชื่อติดเข้ามาทุกคนมีฝีมือและผลงานที่ดีอยู่แล้ว ผมจะพยายามทำผลงานในช่วงฝึกซ้อมให้ดีที่สุดเพื่อต่อยอดในการลงสนามให้ได้”