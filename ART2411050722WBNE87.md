---
layout: post
code: "ART2411050722WBNE87"
origin_url: "https://www.khaosod.co.th/breaking-news/news_9489851"
image: "https://github.com/user-attachments/assets/f63b931a-2040-4ae4-a4f0-2552864d5588"
title: "เผยสาเหตุ เก๋งพุ่งตกลานจอดคอนโดย่านปิ่นเกล้า พบคนขับเป็นศาสตราจารย์ ม.ดัง"
description: "เผยสาเหตุ เก๋งพุ่งตกลานจอดคอนโดย่านปิ่นเกล้า พบคนขับเป็นศาสตราจารย์ ม.ดัง รปภ.เล่านาทีระทึก รับยังไม่หายช็อก ปกติจะยืนโบกรถอยู่ตรงที่เกิดเหตุเป็นประจำ "
category: "HOT_NEWS"
language: "th"
date: 2024-11-05T07:41:09.751Z
---

# เผยสาเหตุ เก๋งพุ่งตกลานจอดคอนโดย่านปิ่นเกล้า พบคนขับเป็นศาสตราจารย์ ม.ดัง

[![เผยสาเหตุ เก๋งพุ่งตกลานจอดคอนโดย่านปิ่นเกล้า พบคนขับเป็นศาสตราจารย์ ม.ดัง](https://www.khaosod.co.th/wpapp/uploads/2024/11/car3.jpg "เผยสาเหตุ เก๋งพุ่งตกลานจอดคอนโดย่านปิ่นเกล้า พบคนขับเป็นศาสตราจารย์ ม.ดัง")](https://www.khaosod.co.th/wpapp/uploads/2024/11/car3.jpg)

**เผยสาเหตุ เก๋งพุ่งตกลานจอดคอนโดย่านปิ่นเกล้า พบคนขับเป็นศาสตราจารย์ ม.ดัง รปภ.เล่านาทีระทึก รับยังไม่หายช็อก ปกติจะยืนโบกรถอยู่ตรงที่เกิดเหตุเป็นประจำ**

เมื่อเวลา 11.28 น. วันที่ 4 พ.ย.2567 พ.ต.อ.พายัพ สมบูรณ์ผกก.สน.บางยี่ขัน เข้าตรวจสอบเหตุรถยนต์ตกลงมาจากอาคารจอดรถชั้น 2 ภายในคอนโดมิเนียมแห่งหนึ่งย่านปิ่นเกล้า กทม. คนขับได้รับบาดเจ็บเล็กน้อย 1 คน เจ้าหน้าที่ได้นำส่งโรงพยาบาลศิริราช

ที่เกิดเหตุ เป็นคอนโดขนาดใหญ่ พบบริเวณป้อมยามทางเข้า มีรถยนต์คันเกิดเหตุ อยู่ในสภาพหงายท้อง ท้ายรถพิงไปกับกำแพง จนกำแพงแตกหัก และเอียงไปทางคลองด้านหลัง ส่วนหน้ารถ กระแทกกับพื้น พังเสียหายยับเยิน

[![](https://www.khaosod.co.th/wpapp/uploads/2024/11/car5.jpg)](https://www.khaosod.co.th/wpapp/uploads/2024/11/car5.jpg)

ส่วนด้านบน เป็นทางลงอาคาร พบว่ากำแพงกั้นถูกชนพังเสียหาย ตำรวจได้นำรถสไลด์เพื่อมาเคลื่อนย้ายรถออกจากจุดเกิดเหตุ นำไปเก็บรักษาเพื่อตรวจสภาพ และหาสาเหตุที่แท้จริงต่อไปร่วมกับการตรวจสอบพยานหลักฐานอื่นๆ

จากการสอบถาม รปภ. ประจำป้อมยามทางขึ้น-ลง อาคารจอดรถ เปิดเผยว่า ขณะเกิดเหตุได้ยินเสียงรถตกลงมา พอหันไปดูก็พบว่า อยู่ห่างจากตนไม่กี่เมตร ตนยังรู้สึกตกใจและขวัญเสียอยู่จนถึงตอนนี้ เพราะว่าปกติแล้ว ถ้าเป็นจังหวะที่มีรถเข้ามาที่คอนโด ตนจะต้องออกไปยืนตรงจุดนี้พอดี เพื่อเปิดไม้กั้นและดูสติกเกอร์ รู้สึกโชคดีที่ตอนเกิดเหตุไม่ได้มีรถเข้ามา ตนเพิ่งเข้ามาทำงานที่นี่ได้ประมาณ 2 สัปดาห์ ก็ยังไม่เคยเห็นเกิดอุบัติเหตุที่อาคารจอดรถ

[![](https://www.khaosod.co.th/wpapp/uploads/2024/11/car6.jpg)](https://www.khaosod.co.th/wpapp/uploads/2024/11/car6.jpg)

ขณะที่ คนดูแลสวนของคอนโด เล่าว่า ตอนเกิดเหตุ ตนทำสวนอยู่ที่ชั้น 7 ได้ยินเสียงดังตึงแรงมาก ตอนแรกยังเดินหาว่าเสียงอะไร ก็มาเจอว่ารถตกอยู่ พอลงมาดูก็พบว่าเป็นรถของอาจารย์มหาวิทยาลัย อายุประมาณ 70 ปี ซึ่งเป็นลูกบ้านของคอนโดนี้และรู้จักกันกับตน

โดยคนขับได้รับบาดเจ็บเพียงเล็กน้อยไม่มีร่องรอยบาดแผลภายนอก เพราะถุงลมนิรภัยทำงาน ซึ่งคนขับได้ร้องเรียกให้ตนช่วยพาออกจากรถ ตนจึงช่วยพาออกมาและพามานั่งพัก จนญาติมาพาไปส่งรพ. คนขับก็ยังฝากให้ช่วยดูรถ และทรัพย์สินภายในรถ ซึ่งตนก็ได้ถามว่าเกิดอะไรขึ้น คนขับก็บอกเพียงว่า มันลื่นน้ำมัน แล้วเผลอเหยียบคันเร่ง

[![](https://www.khaosod.co.th/wpapp/uploads/2024/11/car4.jpg)](https://www.khaosod.co.th/wpapp/uploads/2024/11/car4.jpg)

ด้านพ.ต.อ.พายัพ เปิดเผยว่า จุดเกิดเหตุเป็นทางวนลงจากที่จอดรถ ไม่ใช่จุดจอดรถ จึงคาดว่าคนขับน่าจะเผลอเหยียบคันเร่งพุ่งลงมา

เผยสาเหตุ เก๋งพุ่งตกลานจอดคอนโดย่านปิ่นเกล้า พบคนขับเป็นศาสตราจารย์ ม.ดัง

รายงานข่าวแจ้งว่า คนขับรถยนต์คันที่เกิดอุบัติเหตุ เป็นศาสตราจารย์ มหาวิทยาลัยชื่อดัง อายุ 70 ปี พักรักษาตัวที่ รพ.เจ้าพระยา