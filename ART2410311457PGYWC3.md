---
layout: post
code: "ART2410311457PGYWC3"
origin_url: "https://www.khaosod.co.th/https://www.khaosod.co.th/special-stories/news_9485246"
image: "https://github.com/user-attachments/assets/bfc471c1-6988-4dca-a065-f14fe6e92768"
title: "4 เดือนเรื่องเงียบกริบ ตำรวจเมาแล้วขับ ชนรถเก๋งพัง ยื้อไม่ยอมเป่า แถมไม่ถูกดำเนินคดีเมา"
description: "4 เดือนเรื่องเงียบกริบ ตำรวจเมาแล้วขับ ชนรถเก๋งพัง ยื้อ..."
category: "SPECIAL_STORIES"
language: "th"
date: 2024-10-31T15:02:11.733Z
---

# 4 เดือนเรื่องเงียบกริบ ตำรวจเมาแล้วขับ ชนรถเก๋งพัง ยื้อไม่ยอมเป่า แถมไม่ถูกดำเนินคดีเมา

[![4 เดือนเรื่องเงียบกริบ ตำรวจเมาแล้วขับ ชนรถเก๋งพัง ยื้อไม่ยอมเป่า แถมไม่ถูกดำเนินคดีเมา](https://www.khaosod.co.th/wpapp/uploads/2024/10/trc.jpg "4 เดือนเรื่องเงียบกริบ ตำรวจเมาแล้วขับ ชนรถเก๋งพัง ยื้อไม่ยอมเป่า แถมไม่ถูกดำเนินคดีเมา")](https://www.khaosod.co.th/wpapp/uploads/2024/10/trc.jpg)

**4 เดือนเรื่องเงียบกริบ ตำรวจเมาแล้วขับ ชนรถเก๋งพัง ยื้อไม่ยอมเป่า แถมไม่ถูกดำเนินคดี อึ้งร้อยเวรไม่เคยเรียกสอบปากคำ จู่ๆ บอกคดีอาญาสิ้นสุดแล้ว คาใจช่วยกันหรือไม่ พูดให้ช้ำ ดีแค่ไหนที่ช่วยค่าซ่อม**
วันที่ 31 ต.ค.67 สมาชิกเฟซบุ๊ก “**[Thana Nurse](https://www.facebook.com/tana.fatal/posts/pfbid09gFomceo8aCHYNcmqY4D9QZW7D6ikBkKjLi7Ps12xspbAAM8MYZzDVtwF3bhzxD4l)**” โพสต์เรื่องร้องเรียน หลังตำรวจเมาแล้วขับ ชนรถจนพังเสียหาย แต่เรื่องกลับเงียบมา 4 เดือน โดยระบุว่า
ผมจะขอเล่าเหตุการณ์จริง โดยใช้นามสมมติ เหตุเกิดเมื่อวันที่ 20 มิ.ย.67 เวลาประมาณ 22.00 น. รถเก๋งมาสด้า 2 สีแดง ที่จอดอยู่บริเวณริมถนนภายในหมู่บ้าน บ้านท่าสะอาด ได้เกิดอุบัติเหตุคือ มีรถเก๋งฮอนด้า สีดำ โดยมี นายชอ อายุ 55 ปี มาเที่ยวบุญบั้งไฟที่บ้านเกิด ทราบภายหลังว่าเป็นข้าราชการตำรวจยศ “ร้อยตำรวจ” ปัจจุบันยังรับราชการอยู่ เป็นผู้ขับขี่ซึ่งมีอาการเมาสุราอย่างชัดเจน
ขับมาชนท้ายรถเก๋งของเรา จนได้รับความเสียหายอย่างหนัก และรถเก๋งเกิดความเสียหายทั้ง 2 คัน ส่วน นายชอ ได้รับบาดเจ็บเล็กน้อย เหตุการณ์ห่างจากโรงพักประมาณ 3 กิโลเมตร เบื้องต้น นายชอ ยอมรับขณะเกิดเหตุว่าเมาสุราขับรถมาด้วยความเร็ว และเข้าใจเองว่าถึงบริเวณถนนเลี้ยวรถเข้าบ้านพัก จึงเลี้ยวรถและเกิดอุบัติเหตุรถชนท้ายรถเก๋งคันที่จอดอยู่ริมถนน (ซึ่งบริเวณนั้นไม่มีซอยให้เลี้ยว) เราได้แจ้งการเกิดอุบัติเหตุไปทางศูนย์วิทยุ 191 ยืนรอเจ้าหน้าที่ตำรวจมาตรวจที่เกิดเหตุประมาณ 1 ชั่วโมงครึ่ง เกือบสองชั่วโมง ถึงมีเจ้าหน้าที่ตำรวจมาตรวจที่เกิดเหตุ
ระหว่างนี้ได้แจ้ง 1669 ออกเหตุรับผู้บาดเจ็บคือ นายชอ นำส่งโรงพยาบาล ซึ่งบาดเจ็บที่ศีรษะเล็กน้อย แพทย์ให้กลับบ้านได้ ผมซึ่งได้นั่งรออยู่หน้าห้องฉุกเฉิน จึงได้เรียกตัวไว้เพื่อรอเจ้าหน้าที่ตำรวจมาตรวจวัดแอลกอฮอล์ให้ นายชอ และพี่สาวที่มารับมีท่าทีรีบจะขึ้นรถกลับท่าเดียว จนกระทั่งตำรวจมา จึงได้ให้ นายชอ เป่าแอลกอฮอล์ (กว่าจะยอมเป่าใช้เวลานานพอสมควร) ซึ่งการเป่าแอลกอฮอล์ได้ปริมาณ 151 มิลลิกรัมเปอร์เซ็นต์ ซึ่งเกินกว่า 50 มิลลิกรัมเปอร์เซ็นต์
ต่อมา ร.ต.อ.สอ เป็นพนักงานสอบสวนผู้รับผิดชอบคดีจราจร ได้ลงประจำวันเกี่ยวกับคดี ลำดับที่ 1 เวลา 00.14 น. วันที่ 21 มิ.ย.67 (ผม แฟนและเพื่อนๆ ได้ยืนรอและขอให้ ตร.ช่วยลงบันทึกประจำวันให้อยู่นาน เพราะไม่มีใครยอมลงบันทึกให้เลย) และก็ไม่ลงรายละเอียดว่ารถยนต์คันไหน ทะเบียนอะไร ใครเป็นผู้ขับขี่ ชนกับรถอะไร ทะเบียนอะไร ได้รับความเสียหายส่วนไหนมากน้อยเพียงใด อย่างชัดเจนแต่อย่างใด ต่อมา ร.ต.อ.สอ ได้นัดคู่กรณีทั้งสองฝ่ายเจรจาตกลงชดใช้ค่าเสียหาย เมื่อวันที่ 29 มิ.ย. เวลาประมาณ 10.00 น. ที่ สภ. แต่ตกลงกันไม่ได้
และต่อมา พวกเราได้โทรศัพท์ติดต่อกับ ร.ต.อ.สอ เพื่อขอทราบว่าจะนัดให้คู่กรณีตกลงเจรจากันอีกเมื่อไหร่ เพราะเห็นว่าเนิ่นนานแล้วแต่ ร.ต.อ.สอ แจ้งว่าคดีทางอาญาได้สิ้นสุดลงแล้ว เพราะตนได้เปรียบเทียบปรับ นายชอ ซึ่งเป็นผู้ขับขี่เรียบร้อยแล้ว (ตามประจำวันเกี่ยวกับคดี ข้อ 2 ลงวันที่ 20 ก.ค. 2567 เวลา 11.23 น.) ส่วนคดีแพ่งให้ไปฟ้องร้องค่าเสียหายเอาเอง
จากเหตุการณ์และพฤติการณ์ดังกล่าวข้างต้นของเจ้าหน้าที่ตำรวจ คือ ร.ต.อ.สอ เป็นพนักงานสอบสวนผู้รับผิดชอบคดีจราจร เวลาโทรไปสอบถามความคืบหน้าของคดี พูดจามีแต่ข่มขู่ฝ่ายของเรา ไม่พูดให้เป็นกลางสมกับเป็นพนักงานสอบสวน และตลอดเวลาจนถึงปัจจุบัน ยังไม่เคยเรียกพวกเราไปสอบปากคำเลยแม้แต่ครั้งเดียว ปรากกฏว่า ร.ต.อ.สอ แจ้งว่าคดีอาญาสิ้นสุดแล้ว หมดอำนาจหน้าที่ของตนแล้ว ให้ไปฟ้องศาล เรียกร้องค่าเสียหายทางแพ่งเอาเอง โดยไม่ให้ความเป็นธรรมกับคู่กรณีเลย สมกับเป็นผู้พิทักษ์สันติราษฎร์
จากรายละเอียดการเกิดอุบัติเหตุคดีจราจรดังกล่าว ผมและครอบครัวมีความสงสัยและติดใจว่า มีการเรียกรับผลประโยชน์ต่างตอบแทนกันหรือไม่ถึงทำเช่นนี้ คือ
1.การเจรจาตกลงคู่กรณีทั้งสองฝ่าย ยังตกลงกันไม่ได้ และเรายังไม่ยินยอมให้เปรียบเทียบปรับ (คู่กรณี) ทำไมถึงรีบเปรียบเทียบปรับคู่กรณีอีกฝ่าย การเปรียบเทียบปรับทำให้คดีทางอาญาเป็นอันระงับไปใช่หรือไม่ และหากมีการเปรียบเทียบปรับไปแล้วโดยที่คู่กรณียังไม่ยินยอม จะมีทางออกหรือแก้ไขได้หรือไม่อย่างไร
2.ร.ต.อ.สอ ยังมาแจ้งข้อกล่าวหาว่ารถยนต์คันของเราจอดกีดขวางทางจราจร ซึ่งความเป็นจริง จอดอยู่ริมถนนที่เป็นพื้นดิน แยกออกจากถนนลาดยางต่างห่าง (ตามประจำวัน) เราก็เลยต้องปฏิเสธ ซึ่งมันไม่ได้กีดขวางการจราจรเลย
3.นายชอ เป็นข้าราชการตำรวจชั้นสัญญาบัตร ที่เป็นผู้ขับขี่รถเก๋งมาชนท้ายรถเก๋งอีกคันที่จอดอยู่ มีผลวัดปริมาณแอลกอฮอล์เรียบร้อยแล้ว (วัดได้ 151 มิลลิกรัมเปอร์เซ็นต์) ทำไมไม่มีการดำเนินคดีกับคู่กรณีในข้อหาเมาแล้วขับแต่อย่างใด มีการเรียกรับผลประโยชน์ต่างตอบแทนกันหรือไม่ถึงทำเช่นนี้ หวังเป็นอย่างยิ่งว่าทุกท่านจะพิจารณาและเห็นความไม่เป็นธรรมในการดำเนินคดีครั้งนี้
นอกจากนี้ผู้โพสต์ยังได้เข้ามาคอมเมนต์อธิบายเพิ่มเติมอีกว่า ระหว่างช่วง 4 เดือนนี้ มีเหตุการณ์ต่ออีกยาว ซึ่งไม่เป็นธรรมตามเคย ฝ่ายเราใช้ชีวิตกันลำบากมาก เพราะต้องขายเวร เสียค่าน้ำมัน หาเวลาไปตามนัดที่คู่กรณีสะดวก เพราะเขาบอกว่าเขาอยู่ไกล เดินทางลำบาก
มีครั้งนึง ตำรวจ ชอและพี่สาวได้พูดว่า มีวิธีที่จะไม่เสียเงินสักบาทด้วยซ้ำ ดีแค่ไหนแล้วที่ให้ค่าซ่อม 100,000 (ซึ่งไม่ถึงครึ่งของราคาซ่อมจริงที่ศูนย์ประเมินให้) ร.ต.อ.สอ ก็ยังไม่โดนโทษทางวินัย ทั้งที่ทางเราได้ส่งเอกสารร้องเรียนและเข้าไปให้ปากคำถึงที่ สภ.ในตัวจังหวัดแล้ว
