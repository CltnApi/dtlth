---
layout: post
code: "ART2411171117UI3J2L"
origin_url: "https://www.khaosod.co.th/sports/news_9509653"
image: "https://github.com/user-attachments/assets/2f324d2e-9773-4c68-be40-6b18cc16702f"
title: "เฮย์เดน คนอึดเจ้าของเหรียญเงินโอลิมปิก ผงาดแชมป์ลากูน่า ภูเก็ต ไตรกีฬา ปีที่ 30"
description: "เฮย์เดน ไวล์ด จากนิวซีแลนด์ เจ้าของเหรียญเงินโอลิมปิก 2024 คว้าแชมป์ลากูน่า ภูเก็ต ไตรกีฬา ปีที่ 30 ด้าน  เคท โวกห์ จากสหราชอาณาจักร ป้องกันแชมป์ฝ่ายหญิง"
category: "SPORTS"
language: "th"
date: 2024-11-17T11:22:01.796Z
---

# เฮย์เดน คนอึดเจ้าของเหรียญเงินโอลิมปิก ผงาดแชมป์ลากูน่า ภูเก็ต ไตรกีฬา ปีที่ 30

[![เฮย์เดน คนอึดเจ้าของเหรียญเงินโอลิมปิก ผงาดแชมป์ลากูน่า ภูเก็ต ไตรกีฬา ปีที่ 30](https://www.khaosod.co.th/wpapp/uploads/2024/11/Hayden.jpg "เฮย์เดน คนอึดเจ้าของเหรียญเงินโอลิมปิก ผงาดแชมป์ลากูน่า ภูเก็ต ไตรกีฬา ปีที่ 30")](https://www.khaosod.co.th/wpapp/uploads/2024/11/Hayden.jpg)

เฮย์เดน ไวล์ด จากนิวซีแลนด์ เจ้าของเหรียญเงินโอลิมปิก 2024 คว้าแชมป์ลากูน่า ภูเก็ต ไตรกีฬา ปีที่ 30 ด้าน เคท โวกห์ จากสหราชอาณาจักร ป้องกันแชมป์ฝ่ายหญิง

การแข่งขันลากูน่า ภูเก็ต ไตรกีฬา ครั้งที่ 30 จบลงอย่างน่าประทับใจในวันที่ 17 พ.ย. โดยมีนักกีฬาทั้งไทยและต่างชาติกว่า 1,000 คน เข้าร่วมที่ลากูน่า ภูเก็ต แสดงให้เห็นถึงศักยภาพของจังหวัดภูเก็ตในฐานะจุดหมายปลายทางระดับโลกสำหรับการจัดกีฬาระดับนานาชาติ

![](https://www.khaosod.co.th/wpapp/uploads/2024/11/Laguna-Phuket-Triathlon-2024-9-696x464.jpg)

การแข่งขันเริ่มต้นขึ้นที่หาดบางเทา โดยนักกีฬาผจญกับเส้นทางสุดหิน เริ่มต้นจากการว่ายน้ำในทะเลอันดามันและในทะเลสาบรวมระยะทาง 1.8 กิโลเมตร ต่อด้วยการปั่นจักรยานระยะทาง 50 กิโลเมตรบนเส้นทางขึ้นเขา และวิ่งภายในลากูน่า ภูเก็ต ระยะทาง 12 กิโลเมตร สิ้นสุดลงที่ลากูน่า โกรฟ พร้อมผลที่น่าประทับใจในทั้งประเภทชายและหญิง

โดยในปีนี้แชมป์ประเภทชายตกเป็นของ เฮย์เดน ไวล์ด (Hayden Wilde) นักไตรกีฬาหนุ่มนิวซีแลนด์ เจ้าของเหรียญเงินโอลิมปิก 2024 และเหรียญทองแดงจากโอลิมปิกโตเกียว ซึ่งเข้าร่วมรายการลากูน่า ภูเก็ต ไตรกีฬา เป็นปีแรก เข้าเส้นชัยเป็นอันดับ 1 ด้วยเวลา 2 ชั่วโมง 19 นาที 3 วินาที ตามมาด้วยอันดับ 2 ได้แก่ ไทเลอร์ รีด จากนิวซีแลนด์ ด้วยเวลา 2 ชั่วโมง 22 นาที 13 วินาที และอันดับ 3 รอสตีสลาฟ เพพท์ซอฟ จากยูเครน ทำเวลาไวที่ 2 ชั่วโมง 23 นาที 3 วินาที

![](https://www.khaosod.co.th/wpapp/uploads/2024/11/Laguna-Phuket-Triathlon-2024_Pro-Male-696x464.jpg)

ส่วนประเภทหญิง เคท โวกห์ แชมป์เก่าจากสหราชอาณาจักรสามารถป้องกันแชมป์เอาไว้ได้ด้วยเวลา 2 ชั่วโมง 35 นาที 39 วินาที อันดับ 2 อลานิส ซิฟเฟิร์ต จากสวิตเซอร์แลนด์ ทำเวลา 2 ชั่วโมง 39 นาที 54 วินาที ในขณะที่ อันดับ 3 เซียน เรนสลีย์ จากสหราชอาณาจักร ทำเวลา 2 ชั่วโมง 43 นาที 41 วินาที

![](https://www.khaosod.co.th/wpapp/uploads/2024/11/เคท-โวกห์-Kate-Waugh-center-021-696x464.jpg)

ด้าน ธนดล วิศรุตศิลป์ นักไตรกีฬาทีมชาติไทยวัย 19 ปี คว้าแชมป์คนไทยสองสมัยซ้อน ด้วยเวลา 2 ชั่วโมง 56 นาที 56 วินาที

แชมป์ศึกคนอึด ลากูน่า ภูเก็ต ไตรกีฬา ครั้งที่ 30 กล่าวว่า รู้สึกประทับใจอย่างมากที่ได้ลงประลองศึกไตรกีฬาในครั้งนี้ ซึ่งเป็นหนึ่งในรายการที่อยากเข้าร่วม ด้วยชื่อเสียงของสนามแข่งขันที่สวยงามทั้งทะเลและธรรมชาติรายล้อม ถึงแม้จะอากาศร้อนและต้องดื่มน้ำตลอดเวลา แต่ถือเป็นความท้าทายที่เอาชนะมาได้

นายพอล วิลสัน รองประธานและรองกรรมการผู้จัดการ ลากูน่า ภูเก็ต กล่าวว่า “เราขอแสดงความยินดีกับผู้ชนะทุกท่าน และขอขอบคุณนักกีฬา พันธมิตร และผู้สนับสนุนทุกคน ที่ได้ร่วมกันสร้างประสบการณ์การจัดงานที่น่าจดจำในวาระครบรอบ 30 ปีของการแข่งขันลากูน่า ภูเก็ต ไตรกีฬา และเตรียมพบกับการแข่งขันที่ยิ่งใหญ่กว่าเดิมในปีหน้า”