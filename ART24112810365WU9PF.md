---
layout: post
code: "ART24112810365WU9PF"
origin_url: "https://www.khaosod.co.th/sports/news_9525760"
image: "https://github.com/user-attachments/assets/3ff21637-ef01-44c9-9f39-996303c5e08b"
title: "มวก.นนท์คัพ เปิดฉากศึกลูกหนังชิงถ้วยพระราชทาน ครั้งที่ 29 มี 108 ทีมโม่เกือก"
description: "มวก.นนท์คัพ เตรียมเปิดฉากศึกลูกหนัง 4 รุ่นอายุ ชิงถ้วยประราชทาน ครั้งที่ 29 เปิดสนามคู่แรก 14 ธ.ค. ขณะที่ทีมร่วมแข่งถึง 108 ทีมชิงเงินรางวัลรวมกว่าครึ่งล้าน"
category: "SPORTS"
language: "th"
date: 2024-11-28T10:46:17.537Z
---

# มวก.นนท์คัพ เปิดฉากศึกลูกหนังชิงถ้วยพระราชทาน ครั้งที่ 29 มี 108 ทีมโม่เกือก

[![มวก.นนท์คัพ เปิดฉากศึกลูกหนังชิงถ้วยพระราชทาน ครั้งที่ 29 มี 108 ทีมโม่เกือก](https://www.khaosod.co.th/wpapp/uploads/2024/11/มวก.นนท์คัพ.jpg "มวก.นนท์คัพ เปิดฉากศึกลูกหนังชิงถ้วยพระราชทาน ครั้งที่ 29 มี 108 ทีมโม่เกือก")](https://www.khaosod.co.th/wpapp/uploads/2024/11/มวก.นนท์คัพ.jpg)

มวก.นนท์คัพ เตรียมเปิดฉากศึกลูกหนัง 4 รุ่นอายุ ชิงถ้วยประราชทาน ครั้งที่ 29 เปิดสนามคู่แรก 14 ธ.ค. ขณะที่ทีมร่วมแข่งถึง 108 ทีมชิงเงินรางวัลรวมกว่าครึ่งล้าน

เมื่อ 28 พ.ย. ที่โรงยิมเนเซียม 4,000 ที่นั่งสนามกีฬาจ.นนทบุรี นายอภิชัย อร่ามศรี รองผู้ฯนนทบุรี พร้อมด้วย พ.ต.อ.ธงชัย เย็นประเสริฐ นายกอบจ.นนทบุรี, สัมฤทธิ์ ด้วงโสน ประธานชมรมฟุตบอลจ.นนทบุรี, อดุล จันทร์แก้ว เลขาธิการสมาคมกีฬาจ.นนทบุรี และ นายณัฐภูมิ นนทสิริกุล ปลัดอบจ.นนทบุรี ร่วมแถลงข่าวฟุตบอลชิงถ้วยพระราชทาน สมเด็จพระบรมโอรสาธิราช สยามมกุฎราชกุมาร “มวก.นนทบุรี คัพ” ครั้งที่ 29 ชิงเงินรางวัลรวม 5 แสนกว่าบาท

![](https://www.khaosod.co.th/wpapp/uploads/2024/11/4-36-696x500.jpg)

สำหรับคู่เปิดสนามรุ่นประชาชนจะแข่งวันที่ 14 ธ.ค. แชมป์เก่า สมาคมกีฬาแห่งจ.นนทบุรี พบกับสมาคมกีฬาจ.แพร่ ที่นนทบุรี สเตเดียม โดยวันดังกล่าวจะมีพิธีเปิดอย่างเป็นทางการ ขณะที่รุ่นอื่นๆ จะเริ่มแข่งตั้งแต่เดือนม.ค.2568 เป็นต้นไป โดยพิธีเปิดถ่ายทอดสดทางช่องยูทูบ ThaiSportPlus

![](https://www.khaosod.co.th/wpapp/uploads/2024/11/3-41-696x465.jpg)

รางวัลมีดังนี้ ทีมชนะเลิศทั้ง 4 รุ่นได้ครองถ้วยพระราชทานพร้อมใบเกียรติบัตร รุ่นประชาชน ชนะเลิศ 120,000 บาท, รองชนะเลิศ 60,000 บาท, อันดับสาม 30,000 บาท, อันดับสี่ 5,000 บาท, รุ่นเยาวชน 12 ปี ชนะเลิศ 40,000 บาท, รองชนะเลิศ 25,000 บาท, อันดับสาม 10,000 บาท, อันดับสี่ 5,000 บาท

![](https://www.khaosod.co.th/wpapp/uploads/2024/11/2-47-696x491.jpg)

รุ่นเยาวชน 16 ปี ชนะเลิศ 80,000 บาท, รองชนะเลิศ 50,000 บาท, อันดับสาม 25,000 บาท, อันดับสี่ 5,000 บาท รุ่นอาวุโส ชนะเลิศ 40,000 บาท, รองชนะเลิศ 25,000 บาท, อันดับสาม 13,000 บาท, อันดับสี่ 5,000 บาท

ครั้งนี้รุ่นประชาชนที่ใช้การเชิญทีมเข้าร่วมเพิ่มจำนวนทีมจากเดิม 8 เป็น 12 ทีม รอบแรกแบ่งเป็น 4 สายๆ ละ 3 ทีม ประกอบด้วย สายเอ ส.กีฬาจ.นนทบุรี, ส.กีฬาจ.แพร่, ส.กีฬาจ.นครปฐม, สายบี ส.กีฬาจ.ประจวบฯ, ส.กีฬาจ.ปทุมธานี, ส.กีฬาจ.สมุทรสาคร, สายซี ส.กีฬา จ.สมุทรสงคราม, ส.กีฬานครราชสีมา, ส.กีฬาจ.เพชรบูรณ์, สายดี ส.กีฬาจ.นนทบุรี บี, ส.กีฬาจ.นครนายก, ส.กีฬาจ.ชัยนาท

![](https://www.khaosod.co.th/wpapp/uploads/2024/11/1-72-696x424.jpg)

นอกจากรุ่นประชาชนที่มี 12 ทีมเข้าร่วมแล้ว ในรุ่น 16 ปี มีทีมเข้าร่วม 48 ทีม, รุ่น 12 ปี มีทีมเข้าร่วม 12 ทีม และรุ่นอาวุโสมีทีมเข้าร่วม 24 รวมทั้งหมด 108 ทีม

สำหรับแชมป์เก่าทั้ง 4 รุ่น จากการแข่งขันครั้งที่ 28 ที่ผ่านมามีดังนี้ รุ่นประชาชน แชมป์เป็นทีมนนทบุรี ที่ใช้บริการนักเตะจาก ทีมอัสสัมชัญ ยูไนเต็ดมาเล่นให้ นอกจากนี้ยังกวาดไป 2 แชมป์ รุ่น เยาวชนทั้ง 12 และ 16 ปี ขณะที่รุ่นอาวุโส แชมป์เป็นของทีมนาคสวัสดิ์

นอกจากฟุตบอลที่เป็นไฮไลต์ของการแข่งขันแล้วจะมีกิจกรรมเชื่อสัมพันธ์ให้กับพี่น้องชาวจ.นนทบุรี อย่างกีฬามวลชนเฉลิมพระเกียรติที่มีทั้งกีฬาสากลและพื้นบ้านแข่งขันกันด้วย