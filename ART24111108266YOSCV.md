---
layout: post
code: "ART24111108266YOSCV"
origin_url: "https://www.khaosod.co.th/sports/news_9500259"
image: "https://github.com/user-attachments/assets/07c5ad75-7a78-4c82-a923-af71325c9ef1"
title: "เริ่มแล้ว! สสส. เปิดรับสมัครนักวิ่งThai Health Day Run 2024 วิ่งสู่วิถีชีวิตใหม่"
description: "เปิดรับสมัคร! &#8220;Thai Health Day Run 2024 วิ่งสู่วิ..."
category: "SPORTS"
language: "th"
date: 2024-11-11T08:37:05.897Z
---

# เริ่มแล้ว! สสส. เปิดรับสมัครนักวิ่งThai Health Day Run 2024 วิ่งสู่วิถีชีวิตใหม่

[![เริ่มแล้ว! สสส. เปิดรับสมัครนักวิ่งThai Health Day Run 2024 วิ่งสู่วิถีชีวิตใหม่](https://www.khaosod.co.th/wpapp/uploads/2024/11/tyru.jpg "เริ่มแล้ว! สสส. เปิดรับสมัครนักวิ่งThai Health Day Run 2024 วิ่งสู่วิถีชีวิตใหม่")](https://www.khaosod.co.th/wpapp/uploads/2024/11/tyru.jpg)

![](https://www.khaosod.co.th/wpapp/uploads/2024/11/S__606568597.jpg)

เมื่อวันที่ 11 พ.ย. 2567 ที่อาคารศูนย์เรียนรู้สุขภาวะ กรุงเทพฯ นพ.พงศ์เทพ วงศ์วัชรไพบูลย์ ผู้จัดการกองทุนสนับสนุนการสร้างเสริมสุขภาพ (สสส.) กล่าวว่า สสส. ร่วมกับ สมาพันธ์ชมรมเดิน-วิ่งเพื่อสุขภาพไทย จัดงานแถลงข่าว Thai Health Day Run 2024 วิ่งสู่วิถีชีวิตใหม่ ครั้งที่ 12 ภายใต้แนวคิด “เมื่อคุณเริ่มวิ่ง หัวใจเต้นแรง” ในวันที่ 8 ธ.ค. นี้ ที่สะพานพระราม 8 โดย สสส. มุ่งจุดกระแสกิจกรรมทางกายเพื่อสร้างเสริมสุขภาพ ปรับเปลี่ยนพฤติกรรมที่ทำให้มีสุขภาพดี ลดความเสี่ยงเกิดโรคไม่ติดต่อ (NCDs) ในอนาคต ซึ่งจากผลสำรวจอายุคาดเฉลี่ยทั่วโลกในปี 2567 ของ www.worldometers.info ระบุว่า ไทยมีอายุคาดเฉลี่ยอยู่ที่ 76.56 ปี อายุยืนเป็นอันดับที่ 78 ของโลก ขณะที่ข้อมูลจากฐานข้อมูลการตาย กองยุทธศาสตร์และแผนงาน กระทรวงสาธารณสุข ปี 2561-2565 พบคนไทยเสียชีวิตก่อนวัยอันควร 164,720 ราย สาเหตุการเสียชีวิตอันดับ 1 คือ ป่วยด้วยกลุ่มโรค NCDs ซึ่งเป็นโรคที่เกี่ยวกับพฤติกรรมและวิถีชีวิต

![](https://www.khaosod.co.th/wpapp/uploads/2024/11/S__606568563.jpg)

“5 ปีที่ผ่านมา สถานการณ์กิจกรรมทางกายที่เพียงพอของคนไทย โดยสถาบันวิจัยประชากรและสังคม มหาวิทยาลัยมหิดล กระทรวงสาธารณสุข พบว่า การแพร่ระบาดของโควิด-19 ทำให้เกิดข้อจำกัดในการใช้ชีวิต ส่งผลให้ระดับการมีกิจกรรมทางกายลดลงจาก 74.6% ในปี 2562 เหลือ 54.3% ในปี 2563 สสส. ได้เร่งสานพลังภาคีเครือข่าย รณรงค์ส่งเสริมการมีกิจกรรมทางกายที่บ้าน (Fit from Home) รวมถึงออกแบบและพัฒนาพื้นที่สาธารณะที่เอื้อต่อการมีกิจกรรมทางกาย ทำให้ในปี 2565-2566 ระดับการมีกิจกรรมทางกายขยับเพิ่มเป็น 62% และ 68.1% ตามลำดับ การจัดกิจกรรมครั้งนี้ มุ่งเป้าให้เกิดนักวิ่งหน้าใหม่เพิ่มขึ้น เพื่อสร้างสังคมกระฉับกระเฉง ให้อัตราการมีกิจกรรมทางกายที่เพียงพอกลับมาสู่สภาวะปกติอีกครั้ง” นพ.พงศ์เทพ กล่าว

น.ส.นิรมล ราศรี ผู้อำนวยการสำนักสร้างเสริมวิถีชีวิตสุขภาวะ สสส. กล่าวว่า กิจกรรมเดิน-วิ่ง เป็นกิจกรรมที่ได้รับความนิยมสูงสุด เนื่องจากทุกเพศทุกวัยทำเองได้ง่าย สสส. ร่วมกับภาคีเครือข่าย พัฒนานวัตกรรมแอปพลิเคชัน Wind training โดยใช้ระบบ Ai สร้างการฝึกซ้อมเดิน-วิ่ง ผ่านข้อมูลและความรู้ที่ถูกต้อง ช่วยเตรียมสุขภาพร่างกายนักวิ่งให้พร้อมตามตารางฝึกซ้อมที่เหมาะสมกับแต่ละบุคคล รวมถึงส่งเสริมการใช้พื้นที่สุขภาวะละแวกบ้าน เพิ่มพื้นที่มีกิจกรรมทางกายในชีวิตประจำวัน เพื่อป้องกันและลดการบาดเจ็บจากการซ้อมวิ่ง เตรียมความพร้อมร่างกายก่อนลงสู่สนามอย่างปลอดภัย มีผู้ใช้งานกว่า 50,000 คน มุ่งยกระดับการจัดงานวิ่ง ที่ส่งเสริมให้นักวิ่งมีความรู้ที่ถูกต้อง ควบคู่กับมาตรการการจัดงานที่ได้มาตรฐานระดับสากล Safe Fair Fun วิ่งปลอดภัย ยุติธรรม และสนุกสนาน

![](https://www.khaosod.co.th/wpapp/uploads/2024/11/S__606568611.jpg)

นายประสาร จิรชัยสกุล ประธานสมาพันธ์ชมรมเดิน-วิ่งเพื่อสุขภาพไทย กล่าวว่า กิจกรรมเดิน-วิ่ง Thai Health Day Run 2024 มุ่งเน้นการจัดระบบการจัดงานวิ่งที่ได้มาตรฐานความปลอดภัย ตั้งแต่วางแผนเส้นทางเพื่อจัดการความปลอดภัยในจุดเสี่ยง มีหน่วยแพทย์ รถพยาบาล รวมถึงจุดปฐมพยาบาลตลอดเส้นทาง มุ่งยกระดับด้านความปลอดภัยและการแพทย์ให้แก่วงการงานวิ่งของไทยในอนาคต ป้องกันเหตุที่ไม่พึงประสงค์ที่จะเกิดขึ้นต่อนักวิ่ง ทั้งนี้ กิจกรรมจะจัดขึ้นในวันที่ 8 ธ.ค. 2567 ที่สะพานพระราม 8 และสวนหลวงพระราม 8 กรุงเทพฯ มีระยะทาง 3 ระยะ ได้แก่ 10 กม. ปล่อยตัว 05.00 น. 5 กม. ปล่อยตัว 05.05 น. และเดินเพื่อสุขภาพ 3 กม. ปล่อยตัว 05.10 น. เปิดรับสมัครนักวิ่งเข้าร่วม 3,500 คน ค่าสมัคร 300 บาท ทุกระยะ สนใจสมัครวิ่งและติดตามรายละเอียดได้ที่ https://race.thai.run/ และเฟซบุ๊กแฟนเพจ Thai Health Day Run