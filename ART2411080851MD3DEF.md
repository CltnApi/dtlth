---
layout: post
code: "ART2411080851MD3DEF"
origin_url: "https://www.khaosod.co.th/sports/news_9496393"
image: "https://github.com/user-attachments/assets/3f7fdc2b-1cec-4f41-806d-6372b60865fd"
title: "โกเมธ ควง พิมพ์มณี ผงาดแชมป์ BMX ประเทศไทย พร้อมได้รางวัลนักกีฬายอดเยี่ยม"
description: "โกเมธ สุขประเสริฐ ควงแขน “พิมพ์มณี นิมิตราภรณ์” คว้าแชม..."
category: "SPORTS"
language: "th"
date: 2024-11-08T08:55:59.858Z
---

# โกเมธ ควง พิมพ์มณี ผงาดแชมป์ BMX ประเทศไทย พร้อมได้รางวัลนักกีฬายอดเยี่ยม

[![โกเมธ ควง พิมพ์มณี ผงาดแชมป์ BMX ประเทศไทย พร้อมได้รางวัลนักกีฬายอดเยี่ยม](https://www.khaosod.co.th/wpapp/uploads/2024/11/jkitu.jpg "โกเมธ ควง พิมพ์มณี ผงาดแชมป์ BMX ประเทศไทย พร้อมได้รางวัลนักกีฬายอดเยี่ยม")](https://www.khaosod.co.th/wpapp/uploads/2024/11/jkitu.jpg)

การแข่งขันจักรยานบีเอ็มเอ็กซ์ชิงแชมป์ประเทศไทย ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 สนามที่ 5 (สนามสุดท้าย) ระหว่างวันที่ 8-9 พฤศจิกายน ที่สนามบีเอ็มเอ็กซ์ภายในสวนสุขภาพเฉลิมพระเกียรติพระบาทสมเด็จพระเจ้าอยู่หัว เขื่อนวชิราลงกรณ อำเภอทองผาภูมิ จังหวัดกาญจนบุรี สำหรับพิธีเปิดการแข่งขันเมื่อวันที่ 8 พฤศจิกายน ได้รับเกียรติจาก ว่าที่ร้อยตรี ศุภมงคล บูชาถ่ายเทศ รองผู้ว่าราชการจังหวัดกาญจนบุรี เป็นประธานในพิธี พร้อมด้วย พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์, นายชวลิต กันคำ ผู้ช่วยผู้ว่าการผลิตไฟฟ้าพลังงานหมุนเวียน การไฟฟ้าฝ่ายผลิตแห่งประเทศไทย, นายสกล อักษรธนาวัฒน์ ผู้อำนวยการเขื่อนวชิราลงกรณ ร่วมในพิธี

นอกจากนี้ยังได้รับเกียรติจาก พลเอกเพิ่มศักดิ์ พวงสาโรจน์ รองประธานที่ปรึกษากิตติมศักดิ์สมาคมกีฬาจักรยานแห่งประเทศไทยฯ, พลเอกวีระกูล ทองมา อุปนายกสมาคมกีฬาจักรยานแห่งประเทศไทยฯ, พลเอกภพอนันต์ เหลืองภาณุวัฒน์ รองประธานที่ปรึกษาสมาคมกีฬาจักรยานแห่งประเทศไทยฯ, นายพิมล สัตตบุศย์ รองประธานที่ปรึกษากิตติมศักดิ์สมาคมกีฬาจักรยานแห่งประเทศไทยฯ, นายประเทศ บุญยงค์ อุปนายกสมาคมกีฬาจักรยานแห่งประเทศไทยฯ, พันเอกสุนทร สัมฤทธิสุทธิ์ ที่ปรึกษาสมาคมกีฬาจักรยานแห่งประเทศไทยฯ, นายชาคริต ตันพิรุฬห์ นายอำเภอทองผาภูมิ, นายสุริยะศักดิ์ เหมือนอ่วม นายอำเภอสังขละบุรี, ดร.จิตรกร ว่องประเสริฐ นายกเทศมนตรีตำบลท่าขนุน, นายศราวุธ ศรีทันดร นายกเทศมนตรีตำบลทองผาภูมิ พร้อมด้วยหัวหน้าส่วนราชการ และรัฐวิสาหกิจ ร่วมในพิธี โดยมีการถ่ายทอดสดทางเฟซบุ๊กไลฟ์ Thailand Cycling Association และ YouTube : TCA Channel ยอดผู้ชมมากกว่า 10,000 วิว ซึ่งมีชาวต่างชาติ เช่น ฮ่องกง, อินโดนีเซีย, มาเลเซีย และออสเตรเลีย ร่วมรับชมด้วย

ว่าที่ร้อยตรี ศุภมงคล บูชาถ่ายเทศ รองผู้ว่าราชการจังหวัดกาญจนบุรี กล่าวว่า ในนามของพี่น้องประชาชนชาวจังหวัดกาญจนบุรีรู้สึกยินดีเป็นอย่างยิ่ง ที่สมาคมกีฬาจักรยานแห่งประเทศไทยฯ และนักกีฬาจักรยานจากทั่วประเทศ ได้มาใช้สนามบีเอ็มเอ็กซ์ ภายในเขื่อนวชิราลงกรณ ซึ่งเป็นสนามที่อยู่ท่ามกลางธรรมชาติอากาศเย็นสบายเหมาะแก่การออกกำลังกายเป็นอย่างยิ่ง สำหรับการแข่งขันกีฬานั้นจะช่วยกระตุ้นเศรษฐกิจและการท่องเที่ยวของจังหวัดกาญจนบุรี แต่ละปีจะมีนักท่องเที่ยวมาเยือนเป็นอันดับ 3 ของประเทศ ขอขอบคุณ พลเอกเดชา เหมกระศรี นายกสมาคมกีฬาจักรยานฯ ที่มีวิสัยทัศน์กว้างไกล มาจัดการแข่งขันจักรยาน ณ พื้นที่แห่งนี้ ทำให้มีการพัฒนาอย่างไม่หยุดยั้ง และขอชื่นชมการไฟฟ้าฝ่ายผลิตแห่งประเทศไทย ที่สร้างสนามกีฬามาตรฐานระดับโลกขึ้นในจังหวัดกาญจนบุรี

นายชวลิต กันคำ ผู้ช่วยผู้ว่าการผลิตไฟฟ้าพลังงานหมุนเวียน การไฟฟ้าฝ่ายผลิตแห่งประเทศไทย กล่าวว่า จากที่เขื่อนวัชราลงกรณ มีสนามแข่งขันจักรยานบีเอ็มเอ็กซ์ สนามจักรยานขาไถ และสนามปั๊มแทร็ค เป็นการต่อยอดจากการสร้างสนามจักรยานประเภทถนน ระยะทาง 10.28 กิโลเมตร ซึ่งจัดสร้างเพื่อเทิดพระเกียรติ พระบาทสมเด็จพระเจ้าอยู่หัว โดยเฉพาะสนามบีเอ็มเอ็กซ์นั้นเป็นสนามที่ได้มาตรฐานระดับนานาชาติ ขณะเดียวกันทางเขื่อนวชิราลงกรณก็ต้องการส่งเสริมการท่องเที่ยวให้เกิดขึ้นในพื้นที่อำเภอทองผาภูมิ เป็นการท่องเที่ยวสีเขียวรักษ์ธรรมชาติด้วยการปั่นจักรยาน ในอนาคตก็จะเปิดให้ประชาชนทั่วไปมาใช้บริการทั้งการเดินเพื่อสุขภาพ การใช้เครื่องออกกำลังกาย ส่วนการใช้สนามจักรยานทั้ง 3 แห่งต้องมีการออกกฎระเบียบการใช้สนามเพื่อความปลอดภัย

ด้าน “เสธ.หมึก” พลเอกเดชา เหมกระศรี กล่าวว่า สำหรับสนามบีเอ็มเอ็กซ์ที่เขื่อนวชิราลงกรณ ได้รับการชื่นชมจาก มร.ปราโตโม เซทยาดิ หัวหน้าผู้ตัดสินนานาชาติชาวอินโดนีเซียว่าเป็นสนามที่สวยงามที่สุดในทวีปเอเชีย และเป็นสนามที่ดีมากแห่งหนึ่งจากที่เขาไปตัดสินมาทั่วโลก นับว่าเป็นสนามที่ได้มาตรฐานของสหพันธ์จักรยานนานาชาติ (ยูซีไอ) ต่อจากสนามจักรยานสราญจิตมงคลสุข ภายในบึงสีไฟ จังหวัดพิจิตร ซึ่งออกแบบควบคุมการก่อสร้างโดย มร.ฮาร์วี เครป ผู้เชี่ยวชาญการพัฒนากีฬาจักรยานบีเอ็มเอ็กซ์ในภูมิภาคเอเชีย ที่ได้รับการแต่งตั้งจากยูซีไอ หลังจากนี้ มร.ฮาร์วี่ จะนำเสนอข้อมูลของสนามทั้งหมดส่งไปให้ยูซีไอเพื่อรับรองมาตรฐานอย่างเป็นทางการต่อไป ขณะเดียวกันจากการที่หารือกับท่านผู้อำนวยการเขื่อนวชิราลงกรณ เร็ว ๆ นี้จะมีการเปิดเป็นอคาเดมี่เพื่อให้เด็ก ๆ ในพื้นที่อำเภอทองผาภูมิและอำเภอใกล้เคียงรวมถึงจังหวัดอื่น ๆ มาฝึกซ้อม โดยมีสตาฟฟ์โค้ชทีมชาติไทยมาเป็นวิทยากรให้ความรู้

พลเอกเดชา กล่าวอีกว่า นอกจากนี้ตนยังได้แนะนำให้คณะกรรมการจัดการแข่งขันกีฬาแห่งชาติ ครั้งที่ 49 “จันท์เกมส์” มาจัดการแข่งขันจักรยานบีเอ็มเอ็กซ์ที่เขื่อนวชิราลงกรณ ในช่วงเดือนธันวาคมศกนี้ และในปี 2568 สมาคมกีฬาจักรยานฯ ก็จะมาจัดการแข่งขันชิงแชมป์ประเทศไทยที่สนามแห่งนี้อีก เพื่อความท้าทายและไม่จำเจ นักกีฬาก็ต้องเรียนรู้ว่าเมื่อมาแข่งขันยังสนามเขื่อนวชิราลงกรณจะต้องเตรียมฝึกซ้อมอย่างไร ขณะเดียวกันก็จะกระจายไปตามสนามอื่น ๆ ประกอบด้วย สนามจักรยานสราญจิตมงคลสุข บึงสีไฟ, สนามบีเอ็มเอ็กซ์ องค์การบริหารส่วนจังหวัดชัยนาท, สนามบีเอ็มเอ็กซ์เฉลิมพระเกียรติฯ อำเภอศรีสัชนาลัย จังหวัดสุโขทัย และสนามบีเอ็มเอ็กซ์สวนกีฬากมล เขตหนองจอก กทม. ที่จะใช้แข่งขันกีฬาซีเกมส์ ครั้งที่ 33 ที่ประเทศไทยเป็นเจ้าภาพในปลายปีหน้า บรรดานักกีฬาก็จะได้สัมผัสกับสนามแข่งขันที่หลากหลาย สิ่งเหล่านี้คือประโยชน์ที่ได้จากการสนามจักรยานเพิ่มขึ้น

ด้านผลการแข่งขันจักรยานบีเอ็มเอ็กซ์ชิงแชมป์ประเทศไทยฯ สนามที่ 5 รอบชิงชนะเลิศ รุ่นที่น่าสนใจมีดังนี้ รุ่นประชาชนชาย “เอ้” ส.ท.โกเมธ สุขประเสริฐ นักปั่นทีมชาติไทยชุดโอลิมปิกเกมส์ 2024 จากทีมสำนักงานปลัดกระทรวงกลาโหม ปั่นเข้าเส้นชัยเข้าอันดับ 1 ทั้ง 3 โมโต คว้าแชมป์ไปครอง พร้อมกับเป็นแชมป์ประเทศไทย ด้วยคะแนนรวม 96 คะแนน ได้ครองถ้วยพระราชทานฯ, ที่ 2 ส.ท.นนทกร อินทร์โคกสูง ทีม 1 Lap 2 Win กองทัพบก, ที่ 3 นายศรัณวิทย์ รัศมี ทีม อบจ.&อีซูซุ สุพรรณบุรี

รุ่นอายุไม่เกิน 23 ปีชาย ที่ 1 นายศรัณวิทย์ รัศมี ทีม อบจ.&อีซูซุ สุพรรณบุรี, ที่ 2 นายอภิสิทธิ์ ใจอยู่ ทีมฟิชเชอร์แมนเฟรนด์ พระราม 3, ที่ 3 นายชัยรัตน์ โทมดอน ทีมศรีสัชนาลัย บีเอ็มเอ็กซ์ เรซซิ่ง (SBR) ส่วนแชมป์ประเทศไทยเป็นของ นายอภิสิทธิ์ ใจอยู่ ด้วยคะแนนรวม 90 คะแนน ได้ครองถ้วยพระราชทานฯ

รุ่นเยาวชนชาย ที่ 1 นายพุทธภูมิ นาคแป้น ทีม O2 Cycling-CSK พร้อมกับคว้าแชมป์ประเทศไทย ด้วยคะแนนรวม 92 คะแนน ได้ครองถ้วยพระราชทานฯ, ที่ 2 นายกณวรรธน์ เชื้อทหาร ทีมโรงเรียนกีฬากรุงเทพมหานคร&Roojai, ที่ 3 นายรวิพล ภูนุช ทีมสำนักงานตำรวจแห่งชาติ Project-B

รุ่นประชาชนหญิง ที่ 1 “ฟ้า” ส.ท.หญิง ชุติกาญจน์ กิจวานิชเสถียร นักปั่นสาวทีมชาติไทยจากทีมสำนักงานปลัดกระทรวงกลาโหม พร้อมกับคว้าแชมป์ประเทศไทย ด้วยคะแนนรวม 94 คะแนน ได้ครองถ้วยพระราชทานฯ, ที่ 2 น.ส.หทัยเพชร ใจสว่าง ทีมฟิชเชอร์แมนเฟรนด์ พระราม 3, ที่ 3 น.ส.เขมีกา ศรีโสภา ทีม S.R.I. Cycling Team บ้านเด็กหญิงสระบุรี

รุ่นอายุไม่เกิน 23 ปีหญิง ที่ 1 น.ส.หทัยเพชร ใจสว่าง ทีมฟิชเชอร์แมนเฟรนด์ พระราม 3 พร้อมกับคว้าแชมป์ประเทศไทย ด้วยคะแนนรวม 88 คะแนน ได้ครองถ้วยพระราชทานฯ, ที่ 2 น.ส.เขมีกา ศรีโสภา ทีม S.R.I. Cycling Team บ้านเด็กหญิงสระบุรี, ที่ 3 น.ส.กนกรัตน์ ฤทธิเดช ทีม Bikenet

รุ่นเยาวชนหญิง ที่ 1 น.ส.พิมพ์มณี นิมิตราภรณ์ นักปั่นทีมชาติไทยเจ้าของเหรียญทองแดงรุ่นเยาวชนหญิงบีเอ็มเอ็กซ์ชิงแชมป์เอเชีย 2024 จากทีม O2 Cycling พร้อมกับคว้าแชมป์ประเทศไทย ด้วยคะแนนรวม 86 คะแนน ได้ครองถ้วยพระราชทานฯ, ที่ 2 น.ส.ฐิติชญา ขาวดี ทีมโรงเรียนกีฬากรุงเพทมหานคร&Roojai, ที่ 3 น.ส.ณัฐวรรณ ตาใส ทีม S.R.I. Cycling Team บ้านเด็กหญิงสระบุรี ส่วนผลการแข่งขันสามารถติดตามได้ที่เว็บไซต์ของสมาคมกีฬาจักรยานฯ www.thaicycling.or.th

ด้านรางวัลนักกีฬาบีเอ็มเอ็กซ์ยอดเยี่ยม ประจำปี 2567 ได้รับถ้วยเกียรติยศ นายปรีดา จุลละมณฑล อดีตราชาเหรียญทอง ผลปรากฏว่า นักกีฬาชายยอดเยี่ยม ได้แก่ ส.ท.โกเมธ สุขประเสริฐ นักปั่นทีมชาติไทยชุดโอลิมปิกเกมส์ 2024 จากทีมสำนักงานปลัดกระทรวงกลาโหม, นักกีฬาหญิงยอดเยี่ยม ได้แก่ น.ส.พิมพ์มณี นิมิตราภรณ์ นักปั่นทีมชาติไทยเจ้าของเหรียญทองแดงเยาวชนชิงแชมป์เอเชีย 2024 จากทีม O2 Cycling ส่วนผู้ฝึกสอนยอดเยี่ยม ได้รับถ้วยเกียรติยศ อาจารย์เสรี ไตรรัตน์ บิดาแห่งวงการจักรยานไทย โดยผู้ฝึกสอนยอดเยี่ยมฝ่ายชาย ได้แก่ นายจักรกฤษณ์ ทองอ่อน และผู้ฝึกสอนยอดเยี่ยมฝ่ายหญิง ได้แก่ นายประวิทย์ นิมิตราภรณ์

สำหรับโปรแกรมการแข่งขันวันอาทิตย์ที่ 9 พฤศจิกายน เริ่มเวลา 09.00น. เป็นการแข่งขันจักรยานบีเอ็มเอ็กซ์นานาชาติ Thailand BMX Cup 3 และการแข่งขันบีเอ็มเอ็กซ์ชิงแชมป์ประเทศไทยฯ รอบชิงชนะเลิศในรุ่นที่เหลือทุกรุ่น มีการถ่ายทอดสดทางเฟซบุ๊กไลฟ์ Thaicycling Association และ YouTube : TCA Channel ให้แฟน ๆ กีฬาได้ชมตลอดการแข่งขัน.