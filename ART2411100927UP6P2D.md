---
layout: post
code: "ART2411100927UP6P2D"
origin_url: "https://www.khaosod.co.th/sports/news_9498887"
image: "https://github.com/user-attachments/assets/ec9e0d7a-d3fd-4609-b135-1a1fa2fb9f8f"
title: "เช็กช่องทางถ่ายทอดสด เชลซี ดวล อาร์เซนอล ดาร์บีแมตช์ - แมนยู ปะทะ เลสเตอร์ ซิตี้"
description: "เช็กช่องทางถ่ายทอดสดฟุตบอลพรีเมียร์ลีก \"ศึกลอนดอนดาร์บีแมตช์\" ที่เชลซีจะเปิดบ้านต้อนรับอาร์เซนอล รวมถึงฟุตบอลลีกยุโรปคู่อื่นๆ ที่จะฟาดแข้งในคืนนี้"
category: "SPORTS"
language: "th"
date: 2024-11-10T09:31:01.700Z
---

# เช็กช่องทางถ่ายทอดสด เชลซี ดวล อาร์เซนอล ดาร์บีแมตช์ - แมนยู ปะทะ เลสเตอร์ ซิตี้

[![เช็กช่องทางถ่ายทอดสด เชลซี ดวล อาร์เซนอล ดาร์บีแมตช์ - แมนยู ปะทะ เลสเตอร์ ซิตี้](https://www.khaosod.co.th/wpapp/uploads/2024/11/chelsea-arsenal-875.jpg "เช็กช่องทางถ่ายทอดสด เชลซี ดวล อาร์เซนอล ดาร์บีแมตช์ - แมนยู ปะทะ เลสเตอร์ ซิตี้")](https://www.khaosod.co.th/wpapp/uploads/2024/11/chelsea-arsenal-875.jpg)

**เช็กช่องทางถ่ายทอดสดฟุตบอลพรีเมียร์ลีก “ศึกลอนดอนดาร์บีแมตช์” ที่เชลซีจะเปิดบ้านต้อนรับอาร์เซนอล รวมถึงฟุตบอลลีกยุโรปคู่อื่นๆ ที่จะฟาดแข้งในคืนนี้**

**ฟุตบอลพรีเมียร์ลีก อังกฤษ**  
**แมนเชสเตอร์ ยูไนเต็ด-เลสเตอร์ ซิตี้** คู่นี้แข่งขันเวลา 21.00 น. ถ่ายทอดสดช่องทรู พรีเมียร์ ฟุตบอล 1 และทรู พรีเมียร์ ฟุตบอล 2 แมนเชสเตอร์ ยูไนเต็ด ช่วงหลังผลงานค่อนข้างดี เลสเตอร์ ซิตี้ ก็ไม่ใช่คู่ต่อกรที่แกร่งมาก เจ้าบ้านน่าชนะได้

**ท็อตแนม ฮอตสเปอร์-อิปสวิช ทาวน์** คู่นี้แข่งขันเวลา 21.00 น. ถ่ายทอดสดช่องทรู พรีเมียร์ ฟุตบอล 3 ท็อตแนม ฮอตสเปอร์ ศักยภาพเหนือกว่าอิปสวิช ทาวน์ แบบลิบลับ เจ้าบ้านคงไม่พลาดชัย

**น็อตติงแฮม ฟอเรสต์-นิวคาสเซิล ยูไนเต็ด** คู่นี้แข่งขันเวลา 21.00 น. ถ่ายทอดสดช่องทรูสปอร์ต 2 น็อตติงแฮม ฟอเรสต์ กำลังฟอร์มดี แม้ว่านิวคาสเซิล ยูไนเต็ด ที่แข็งแกร่งใช่ย่อย แต่ยังเชื่อว่าเจ้าบ้านน่าเฉือนชนะ

**เชลซี-อาร์เซนอล** คู่นี้เป็นศึกลอนดอนดาร์บีแมตช์ แข่งขันเวลา 23.30 น. ถ่ายทอดสดช่องทรู พรีเมียร์ ฟุตบอล 1 และทรู พรีเมียร์ ฟุตบอล 2 “สิงโตน้ำเงินคราม”เชลซี เปิดสนามสแตมฟอร์ด บริดจ์ รับการมาเยือนของ “ปืนใหญ่”อาร์เซนอล  
หลังผ่านไป 10 นัดเท่ากัน ทั้งคู่ต่างเก็บได้ 18 คะแนน แต่เมื่อวัดประตูได้เสียแล้วเชลซีอยู่อันดับ 4 ส่วนอาร์เซนอลยึดอันดับ 5  
เกมนี้คาดว่าเจ้าบ้านจะส่ง นิโคลัส แจ๊กสัน, โคล พาลเมอร์, โนนี มาดูเอเก ลงสนาม ขณะที่ทีมเยือนคงนำโดย เลอันโดร ทรอสซาร์ด, ไค ฮาแวร์ตซ์, บูคาโย ซากา  
เชลซีกำลังทำผลงานได้ดี ขณะที่อาร์เซนอลมีปัญหาสภาพทีมที่ยังแก้ไม่ตก มองแล้วเจ้าบ้านน่าเบียดคว้าชัย

**ฟุตบอลบุนเดสลีกา เยอรมนี**  
**เอาก์สบวร์ก-ฮอฟเฟนไฮม์** คู่นี้แข่งขันเวลา 21.30 น. ถ่ายทอดสดช่องพีพีทีวี และบีอิน สปอร์ตส์ 1 เอาก์สบวร์กเล่นในบ้านได้ดี เจอกับฮอฟเฟนไฮม์ที่ฟอร์มกำลังย่ำแย่ เจ้าถิ่นคงไม่พลาดชัย

**สตุตการ์ต-ไอน์ทรักต์ แฟรงก์เฟิร์ต** คู่นี้แข่งขันเวลา 23.30 น. ถ่ายทอดสดช่องบีอิน สปอร์ตส์ 1 สตุตการ์ตฟอร์มยังกระท่อนกระแท่น ขณะที่ไอน์ทรักต์ แฟรงก์เฟิร์ต กำลังมีความมั่นใจ มองแล้วทีมเยือนน่าจะไม่แพ้

**ไฮเดนไฮม์-โวล์ฟสบวร์ก** คู่นี้แข่งขันเวลา 01.30 น. ถ่ายทอดสดช่องบีอิน สปอร์ตส์ 1 ไฮเดนไฮม์ช่วงหลังผลงานค่อนข้างแย่ แต่ฝั่งโวล์ฟสบวร์กก็ไม่ได้อยู่ในฟอร์มที่ดีเช่นกัน มองแล้วน่าจบเจ๊ากันไป

**ฟุตบอลเซเรีย อา อิตาลี**  
**อตาลันตา-อูดิเนเซ** คู่นี้แข่งขันเวลา 18.30 น. อตาลันตาฟอร์มกำลังขึ้นหม้อ ต่างจากอูดิเนเซที่ออกอาการแผ่ว เจ้าบ้านไม่น่าพลาด 3 คะแนน

**ฟิออเรนตินา-เวโรนา** คู่นี้แข่งขันเวลา 21.00 น. ฟิออเรนตินาตอนนี้ฟอร์มดีมาก เวโรนาก็เป็นคู่แข่งที่ด้อยกว่าเยอะ เจ้าบ้านน่าชนะไม่ยาก

**โรมา-โบโลญญา** คู่นี้แข่งขันเวลา 21.00 น. โรมาตอนนี้ฟอร์มไม่ดีนัก ขณะที่โบโลญญาตอนนี้กลายเป็นทีมที่แพ้ยากไปแล้ว มองว่าน่าจบเจ๊ากัน

**มอนซา-ลาซิโอ** คู่นี้แข่งขันเวลา 00.00 น. มอนซาฟอร์มด้อยกว่าลาซิโออย่างเห็นได้ชัด ทีมเยือนน่าบุกคว้าชัย

**อินเตอร์ มิลาน-นาโปลี** คู่นี้แข่งขันเวลา 02.45 น. “งูใหญ่”อินเตอร์ มิลาน เปิดสนามสตาดิโอ จูเซ็ปเป เมอัซซา รับการมาเยือนของ “อัซซูรา”นาโปลี  
หลังผ่านไป 11 นัดเท่ากัน อินเตอร์เก็บไป 24 คะแนน ยึดรองจ่าฝูง ส่วนนาโปลีมี 25 คะแนน นำจ่าฝูง นี่จึงเป็นแมตช์ที่มีตำแหน่งจ่าฝูงเป็นเดิมพันด้วย  
ทั้งคู่กำลังเล่นได้อย่างมั่นใจก็จริง แต่วัดความครบเครื่องกันอินเตอร์ค่อนข้างเหนือกว่า เจ้าบ้านน่าเบียดชนะ

**ฟุตบอลลา ลีกา สเปน**  
**เรอัล เบติส-เซลตา บีโก** คู่นี้แข่งขันเวลา 20.00 น. ถ่ายทอดสดช่องบีอิน สปอร์ตส์ 3 เรอัล เบติส ฟอร์มกำลังเข้าฝัก เซลตา บีโก ก็ไม่ใช่คู่ต่อกรที่แกร่งมากนัก เจ้าบ้านน่าชนะได้

**มายอร์กา-แอตเลติโก มาดริด** คู่นี้แข่งขันเวลา 22.15 น. ถ่ายทอดสดช่องบีอิน สปอร์ตส์ 3 มายอร์กาเล่นในบ้านได้ดี ขณะที่แอตเลติโก มาดริด ก็มีความเขี้ยวลากดิน มองแล้วน่าจบเจ๊ากัน

**เคตาเฟ-จิโรนา** คู่นี้แข่งขันเวลา 00.30 น. ถ่ายทอดสดช่องบีอิน สปอร์ตส์ 3 เคตาเฟฟอร์มค่อนข้างฝืดก็จริง แต่เกมนี้เจอจิโรนาที่ยังมีปัญหากับการเล่นนอกบ้าน เจ้าถิ่นน่าเฉือนชนะไหว

**เรอัล บายาโดลิด-แอธเลติก บิลเบา** คู่นี้แข่งขันเวลา 00.30 น. ถ่ายทอดสดช่องบีอิน สปอร์ตส์ 4 และทรู พรีเมียร์ ฟุตบอล 4 เรอัล บายาโดลิด ศักยภาพเป็นรองแอธเลติก บิลเบา อย่างเห็นได้ชัด ทีมเยือนน่าบุกคว้าชัยได้

**เรอัล โซเซียดาด-บาร์เซโลนา** คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 3 เรอัล โซเซียดาด ฟอร์มยังไม่สม่ำเสมอ ต้องมาเจอบาร์เซโลนาที่กำลังคึกสุดขีด ทีมเยือนน่าชนะ