---
layout: post
code: "ART2411270716BIDL8S"
origin_url: "https://www.khaosod.co.th/sports/news_9523417"
image: "https://github.com/user-attachments/assets/e5f2242e-e22d-48d8-9052-9492b01252bb"
title: "พุมเซ่ไทย ลัดฟ้าลุยชิงแชมป์โลก ที่ฮ่องกง - มั่นใจมีแชมป์โลก"
description: "พุมเซ่ไทย ออกเดินทางสู่เขตปกครองพิเศษฮ่องกง เพื่อเตรียมลุยศึกชิงแชมป์โลก นายธนฑิตย์ ยอมรับงานหนัก แต่ยังมั่นใจมีแชมป์โลกติดมือกลับบ้านแน่"
category: "SPORTS"
language: "th"
date: 2024-11-27T08:11:17.941Z
---

# พุมเซ่ไทย ลัดฟ้าลุยชิงแชมป์โลก ที่ฮ่องกง - มั่นใจมีแชมป์โลก

[![พุมเซ่ไทย ลัดฟ้าลุยชิงแชมป์โลก ที่ฮ่องกง - มั่นใจมีแชมป์โลก](https://www.khaosod.co.th/wpapp/uploads/2024/11/iore.jpg "พุมเซ่ไทย ลัดฟ้าลุยชิงแชมป์โลก ที่ฮ่องกง - มั่นใจมีแชมป์โลก")](https://www.khaosod.co.th/wpapp/uploads/2024/11/iore.jpg)

เมื่อวันที่ 27 พฤศจิกายน ที่ท่าอากาศยานสุวรรณภูมิ นายธนฑิตย์ รักตะบุตร เลขาธิการสมาคมกีฬาเทควันโดแห่งประเทศไทยฯ ร่วมไปให้กำลังใจและส่งนักเทควันโดพุมเซ่(ท่ารำ) ทีมชาติไทย ออกเดินทางไปร่วมแข่งขันศึกชิงแชมป์โลก “เวิลด์ เทควันโด พุมเซ่ แชมเปี้ยนชิพ 2024” ที่เขตปกครองพิเศษฮ่องกง ประเทศจีน ระหว่างวันที่ 30 พฤศจิกายน – 4 ธันวาคม ซึ่งนับเป็นรายการใหญ่ส่งท้ายปีของเทควันโดโลก โดยออกเดินทางด้วยการบินฮ่องกง แอร์ไลน์ เที่ยวบิน HX772

นายธนฑิตย์กล่าวว่า รายการนี้ถือเป็นรายการใหญ่ของปีนี้สำหรับพุมเซ่ สมาคมกีฬาเทควันโดฯส่งนักกีฬาไปแข่งขันมากที่สุดถึง 27 คน มีแข่ง 21 อีเวนต์ ส่งตั้งแต่ระดับยุวชนไปจนถึงรุ่น 30 ปีขึ้นไป มีโค้ชลี นา ยอน ที่เป็นโค้ชที่พาทีมพุมเซ่ไทยประสบความสำเร็จมาแล้วในหลายรายการ ครั้งนี้ได้มีการเชิญผู้ช่วยโค้ชชาวเกาหลีใต้มาเป็นพิเศษเฉพาะรายการนี้เพิ่มอีก ส่วนในเรื่องของความหวังนั้น หวังว่าจะมีนักกีฬาคว้าแชมป์โลกกลับมาประเทศไทยได้ แต่ยอมรับว่ายากพอสมควร เพราะมีนักกีฬาระดับโลกมาแข่งขันกันจำนวนมาก ต้องดูการจับสลากแบ่งสาย ครั้งนี้เป็นการใช้กติกาใหม่ของพุมเซ่ด้วย เป็นเรื่องที่ยากของทุกประเทศและต้องสู้กันอย่างเต็มที่ที่สุด ซึ่ง ผศ.พิมล ศรีวิกรม์ นายกสมาคมกีฬาเทควันโดฯ และตนจะไปดูการแข่งขันด้วยตัวเองทั้งคู่ ยังเชื่อมั่นว่าจะได้ 1 เหรียญทองเป็นอย่างต่ำ ไม่เฉพาะเจาะจงในรุ่นไหน เชื่อว่าทุกคนมีลุ้นแชมป์โลกทั้งหมด

สำหรับรายชื่อนักเทควันโดพุมเซ่ไทยที่เดินทางไปร่วมแข่งขัน ทั้ง 27 คน มีดังนี้ รุ่นยุวชน 5 คน สุกฤตา ปัญญาไตรรัตน์, สุชานันท์ อินทร์แจ้ง, ศิรินทิพย์ จันทศรี, มนันย์ ทองบ้านบ่อ, ปัณณธร ศิริโสม / รุ่นเยาวชน 4 คน ณิฌา ท้าวสกุล, รัชพล ใยบัว, ศุภณัฐ เรืองดำ, นาวิน ปิ่นฑะสูตร / รุ่นประชาชน 14 คน อรนวีย์ ศรีสหกิจ, พิชามญชุ์ ลิ้มไพบูลย์, รัชฎาวัลย์ ตะเพียนทอง, พีรชาญ มานะมุ่งประเสริฐ, สิปปกร เวชกรปฏิวงศ์, สาวธัญสินี มุขดา, วัชรกุล ลิ้มจิตรกร, ฐิตารีย์ แก้วโอฬารวสุ, ศศิภา ชูผล, นายณัฐพัชร แก้วกัน, ทินภัทร วิสุทธิ์สมุทร, จิระพงศ์ เขตหลัก, วรพล เซี่ยงหลิว, ธนา เขียวลายเลิศ / รุ่น 30 ปีขึ้นไป 4 คน คณวัฒน์ สุขเจริญ, สุทธิศรี มณีรัตนโสภิต, เอกราช อินทร์แก้ว, นิรันดร์ กุดวิสัย โดยมีลี นายอน เป็นหัวหน้าผู้ฝึกสอน ร่วมด้วย ซอง แจอู และ ควัน ยองอิน เป็นผู้ช่วยผู้ฝึกสอน