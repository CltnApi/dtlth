---
layout: post
code: "ART2411100856MLUE4N"
origin_url: "https://www.khaosod.co.th/sports/news_9498661"
image: "https://github.com/user-attachments/assets/a40a7125-669a-44c9-9077-74d1c10192ad"
title: "ปิดฉากหนูน้อยขาไถ ที่เขื่อนวชิราลงกรณ ได้นักปั่นผ่านเข้ารอบ TCA ซูเปอร์แชมป์"
description: "ศึกหนูน้อยขาไถ ชิงแชมป์ประเทศไทย ชิงถ้วยพระราชทานฯ ประจำปี 2567 สนามที่ 4 รอบชิงแชมป์ภาคกลาง ที่เขื่อนวชิราลงกรณ อ.ทองผาภูมิ จ.กาญจนบุรี ปิดฉากอย่างประทับใจ"
category: "SPORTS"
language: "th"
date: 2024-11-10T09:01:14.390Z
---

# ปิดฉากหนูน้อยขาไถ ที่เขื่อนวชิราลงกรณ ได้นักปั่นผ่านเข้ารอบ TCA ซูเปอร์แชมป์

[![ปิดฉากหนูน้อยขาไถ ที่เขื่อนวชิราลงกรณ ได้นักปั่นผ่านเข้ารอบ TCA ซูเปอร์แชมป์](https://www.khaosod.co.th/wpapp/uploads/2024/11/GbsSw2Wa0AAWpg5.jpg "ปิดฉากหนูน้อยขาไถ ที่เขื่อนวชิราลงกรณ ได้นักปั่นผ่านเข้ารอบ TCA ซูเปอร์แชมป์")](https://www.khaosod.co.th/wpapp/uploads/2024/11/GbsSw2Wa0AAWpg5.jpg)

**ศึกหนูน้อยขาไถ ชิงแชมป์ประเทศไทย ชิงถ้วยพระราชทานฯ ประจำปี 2567 สนามที่ 4 รอบชิงแชมป์ภาคกลาง ที่เขื่อนวชิราลงกรณ อ.ทองผาภูมิ จ.กาญจนบุรี ปิดฉากอย่างประทับใจ บรรดาผู้ปกครองชื่นชมสนามมีความสวยงามมาก สำหรับหนูน้อยที่ได้อันดับ 1-10 ของแต่ละรุ่นจะได้โควตาเข้าไปชิงชัยรอบ TCA ซูเปอร์แชมป์ ในวันที่ 17 พ.ย.67 ที่สวนกีฬากมล เขตหนองจอก กทม. ร่วมกับหนูน้อยที่ได้โควตาจากภาคเหนือ, ภาคอีสาน และภาคใต้ ด้าน “เสธ.หมึก” เผยสมาคกีฬาจักรยานฯ จะเปิดการแข่งขันรุ่นคลาส B ควบคู่กันไปด้วย เพื่อเปิดโอกาสให้หนูน้อยมือใหม่และผู้ที่ไม่ได้สิทธิ์เข้ารอบ TCA ซูเปอร์แชมป์ มาร่วมประลองฝีมือกัน ส่วน “สกล อักษรธนาวัฒน์” ผู้อำนวยการเขื่อนวชิราลงกรณ ปลื้มใจสนามจักรยานบีเอ็มเอ็กซ์และสนามขาไถได้รับการชื่นชมจากทุกฝ่าย และสามารถรองรับการแข่งขันชิงแชมป์ประเทศไทยได้เป็นอย่างดี ขณะที่ยอดวิวจากผู้ชมทางเฟซบุ๊กไลฟ์และ YouTube รวมกว่า 10,000 วิว**

การแข่งขันจักรยานหนูน้อยขาไถ ชิงแชมป์ประเทศไทย “Thailand Balance Bike Championships 2024” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 สนามที่ 4 รอบชิงแชมป์ภาคกลาง ที่สนามขาไถภายในสวนสุขภาพเฉลิมพระเกียรติพระบาทสมเด็จพระเจ้าอยู่หัว เขื่อนวชิราลงกรณ อำเภอทองผาภูมิ จังหวัดกาญจนบุรี เมื่อวันที่ 10 พฤศจิกายน พิธีเปิดการแข่งขันได้รับเกียรติจาก นายชาคริต ตันพิรุฬห์ นายอำเภอทองผาภูมิ เป็นประธาน พร้อมด้วย “เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์, นายสกล อักษรธนาวัฒน์ ผู้อำนวยการเขื่อนวชิราลงกรณ, นายสมชาย จันทร์เย็น ผู้ช่วยผู้อำนวยการเขื่อนวชิราลงกรณ-1, นายชาญชัย พันธ์ไพโรจน์ ผู้ช่วยผู้อำนวยการเขื่อนวชิราลงกรณ-2, ดร.จิตรกร ว่องประเสริฐ นายกเทศมนตรีตำบลท่าขนุน ร่วมในพิธี

นอกจากนี้ยังได้รับเกียรติจาก พลเอกเพิ่มศักดิ์ พวงสาโรจน์ รองประธานที่ปรึกษากิตติมศักดิ์สมาคมกีฬาจักรยานแห่งประเทศไทยฯ, พลเอกวีระกูล ทองมา อุปนายกสมาคมกีฬาจักรยานแห่งประเทศไทยฯ, นายพิมล สัตตบุศย์ รองประธานที่ปรึกษากิตติมศักดิ์สมาคมกีฬาจักรยานแห่งประเทศไทยฯ, นายประเทศ บุญยงค์ อุปนายกสมาคมกีฬาจักรยานแห่งประเทศไทยฯ, พันเอกสุนทร สัมฤทธิสุทธิ์ ที่ปรึกษาสมาคมกีฬาจักรยานแห่งประเทศไทยฯ, นายรักษิต ต้วมศรี หัวหน้ากองบำรุงรักษาโยธา เขื่อนวชิราลงกรณ, ผู้แทนจากบริษัทโรงงานฟุตบอลล์ไทย สปอร์ตติ้งกู๊ดส์ จำกัด พร้อมหัวหน้าหน่วยงานภายในเขื่อนวชิราลงกรณ ร่วมในพิธีด้วย

สำหรับการแข่งขันจักรยานหนูน้อยขาไถ ชิงแชมป์ประเทศไทยฯ สนามที่ 4 รอบชิงแชมป์ภาคกลาง สมาคมกีฬาจักรยานแห่งประเทศไทยฯ ร่วมกับ การไฟฟ้าฝ่ายผลิตแห่งประเทศไทย (กฟผ.), บริษัท ซีโน-แปซิฟิค เทรดดิ้ง (ไทยแลนด์) จำกัด, บริษัท ท่าอากาศยานไทย จำกัด (มหาชน) หรือ AOT, สำนักงานกองทุนสนับสนุนการสร้างเสริมสุขภาพ (สสส.), บริษัท ไออาร์พีซี จำกัด (มหาชน), ตลาดไท รังสิต, เอฟบีที และเทศบาลตำบลท่าขนุน จัดขึ้นเพื่อคัดเลือกนักกีฬาที่ได้อันดับ 1-10 ในแต่ละรุ่นไปแข่งขันรอบ TCA ซูเปอร์แชมป์ ในวันที่ 17 พฤศจิกายน ที่สวนกีฬากมล เขตหนองจอก กรุงเทพมหานคร ซึ่งมีบรรดาหนูน้อยแห่เข้าร่วมชิงชัยจำนวนมาก โดยมีการถ่ายทอดสดทางเฟซบุ๊ก หนูน้อยขาไถ ชิงแชมป์ประเทศไทย และ YouTube : TCA Channel มียอดผู้ชมรวมกันมากกว่า 10,000 วิว

หลังพิธีเปิดการแข่งขัน นายสกล อักษรธนาวัฒน์ ผู้อำนวยการเขื่อนวชิราลงกรณ เปิดเผยว่า สำหรับภาพรวมบรรยากาศการแข่งขัน และความพร้อมของสนามจักรยานบีเอ็มเอ็กซ์และสนามขาไถ ทางเขื่อนวชิราลงกรณสามารถรองรับการแข่งขันจักรยานชิงแชมป์ประเทศไทยได้เป็นอย่างดี รวมถึงนักกีฬาและผู้ปกครองก็ชื่นชมสนามว่าเป็นสนามที่ได้มาตรฐาน อยู่ท่ามกลางหุบเขา มีทิวทัศน์ที่สวยงาม มีความเพียบพร้อมในทุก ๆ ด้าน เหมาะกับการจัดแข่งขันทุกประเภท หลังจากนี้ทางเขื่อนฯ จะปรับภูมิทัศน์ภายในสวนสุขภาพเฉลิมพระเกียรติฯ ให้สวยงามมากขึ้น คาดว่าประมาณเดือนกุมภาพันธ์ปีหน้าจะเสร็จสมบูรณ์ สามารถทำกิจกรรมได้หลากหลาย ในรูปแบบ Community Park อยากจะขอเชิญชวนนักกีฬาและนักท่องเที่ยวมาใช้บริการสนามจักรยาน มาท่องเที่ยวที่เขื่อนวชิราลงกรณกันมาก ๆ

นายประเทศ บุญยงค์ อุปนายกสมาคมกีฬาจักรยานแห่งประเทศไทยฯ ในฐานะตัวแทนผู้ประกอบการที่พักและร้านอาหารในอำเภอทองผาภูมิ เปิดเผยว่า การที่สมาคมกีฬาจักรยานฯ มาจัดการแข่งขันที่อำเภอทองผาภูมิ หากมองในด้านการกระตุ้นเศรษฐกิจถือว่าเป็นกีฬาชนิดหนึ่งที่ทำให้ผู้ประกอบการทั้งที่พัก ร้านอาหาร มีรายได้เพิ่มมากขึ้นกว่าปกติ บรรดารีสอร์ทและที่พักต่าง ๆ ก็เต็มทุกแห่ง นับว่าเป็นความโชคดีของพี่น้องชาวอำเภอทองผาภูมิที่สมาคมกีฬาจักรยานฯ ได้นำกิจกรรมดี ๆ มาจัดในพื้นที่ของเรา

ขณะที่ พลเอกเดชา เปิดเผยว่า สำหรับบรรดาหนูน้อยที่ได้อันดับ 1-10 ของแต่ละรุ่น จากภาคเหนือ, ภาคตะวันออกเฉียงเหนือ, ภาคใต้ และภาคกลาง จะได้สิทธิ์ไปแข่งขันจักรยานหนูน้อยขาไถ ชิงแชมป์ประเทศไทย “Thailand Balance Bike Championships 2024” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 รอบ TCA ซูเปอร์แชมป์ จะมีขึ้นในวันที่ 17 พฤศจิกายน ที่สวนกีฬากมล เขตหนองจอก กรุงเทพมหานคร หนูน้อยนักปั่นที่คว้ารางวัลชนะเลิศจะได้ครองถ้วยพระราชทานฯ พร้อมได้รับเสื้อแชมป์ประเทศไทย, เกียรติบัตร และตุ๊กตาที่ระลึก ส่วนอับดับ 2-10 จะได้รับถ้วยเกียรติยศ เกียรติบัตร และตุ๊กตาที่ระลึก โดยนักกีฬาที่ได้โควตาผ่านเข้ารอบ TCA ซูเปอร์แชมป์ ขอให้ผู้ปกครองเข้ากดลิงก์เพื่อยืนยันการเข้าร่วมแข่งขันได้ที่ www.thaicycling.or.th/events/quota

พลเอกเดชา กล่าวอีกว่า ขณะเดียวกันสมาคมฯ ก็จะจัดแข่งขันในรุ่นคลาส B เพื่อเปิดโอกาสให้หนูน้อยมือใหม่และนักกีฬาที่ไม่ได้สิทธิ์ในการเข้ารอบ TCA ซูเปอร์แชมป์ ลงแข่งขันประลองฝีมือกัน โดยหนูน้อยที่ได้อันดับ 1-10 ของแต่ละรุ่นจะได้รับถ้วยเกียรติยศและเกียรติบัตรเป็นที่ระลึก ซึ่งจะเปิดแข่งขันทั้งหมด 26 รุ่น เช่นเดียวกับ TCA ซูเปอร์แชมป์ ประกอบด้วย รุ่นอายุ 1.8-2 ขวบ ชาย-หญิง, รุ่นอายุ 2.1-2.6 ขวบ ชาย-หญิง, รุ่นอายุ 2.7-3 ขวบ ชาย-หญิง, รุ่นอายุ 3.1-3.6 ขวบ ชาย-หญิง, รุ่นอายุ 3.7-4 ขวบ ชาย-หญิง, รุ่นอายุ 4.1-4.6 ขวบ ชาย-หญิง, รุ่นอายุ 4.7-5 ขวบ ชาย-หญิง, รุ่นอายุ 5.1-5.6 ขวบ ชาย-หญิง, รุ่นอายุ 5.7-6 ขวบ ชาย-หญิง, รุ่น 6.1-6.6 ขวบ ชาย-หญิง, รุ่น 6.7-7 ขวบ ชาย-หญิง, รุ่น Open Small อายุ 3-6 ขวบ ชาย-หญิง, รุ่น Open Big อายุ 5-10 ขวบ ชาย-หญิง

ด้าน น.ส.กาญจนา บู๊ชัยฮะ มารดาของ “น้องอลิน” ด.ญ.ณัฏฐกานต์ ดำโรงพงษ์ กล่าวว่า ครอบครัวของเราเป็นชาวอำเภอทองผาภูมิ ในสนามนี้ “น้องอลิน” เพิ่งลงแข่งขันเป็นสนามที่ 2 ก็คว้าอันดับที่ 1 มาได้สำเร็จ หลังจากที่น้องมาเล่นจักรยานขาไถก็รู้สึกชอบ ประโยชน์ที่ได้รับคือช่วยพัฒนากล้ามเนื้อของเด็กและทำให้เขามีเพื่อนเพิ่มมากขึ้น มีสังคมของเด็ก ๆ ยิ่งเวลานี้มีสนามขาไถแห่งใหม่ภายในเขื่อนวชิราลงกรณ ก็อยากให้ทางเขื่อนฯ จัดหาผู้ฝึกสอนมาสอนเด็ก ๆ ประจำสนาม เด็กในพื้นที่ก็จะได้มีโอกาสฝึกซ้อมและพัฒนาไปเล่นจักรยานประเภทต่าง ๆ ต่อไปในอนาคต ส่วนกิจกรรมจับสลากของรางวัลก็เป็นกิจกรรมที่ดีมาก เด็ก ๆ เขาก็ดีใจที่ได้ของรางวัลกลับไป อยากเชิญชวนให้พ่อแม่ผู้ปกครองนำบุตรหลานมาแข่งขันจักรยานขาไถกันมาก ๆ เพราะทำให้เด็กได้ออกกำลังกายและมีพัฒนาการที่ดีมาก

นางอสมาภรณ์ คหินทรพงศ์ มารดาของ “น้องพอร์ช” ด.ช.คีริน คหินทรพงศ์ จากจังหวัดราชบุรี กล่าวว่า หลังจากที่ให้ลูกมาเล่นจักรยานขาไถก็เห็นความเปลี่ยนแปลงไปจากเดิมมาก ทำให้เขามีความกล้า มีความคิดเป็นของตัวเอง ในระหว่างแข่งขันก็สามารถอ่านไลน์วิ่งเพื่อไปสู่เส้นชัยให้เร็วที่สุด ที่สำคัญมีความแข็งแรง ไม่เจ็บป่วย และมีสมาธิมากขึ้น ส่งผลให้การเรียนดีมีสมาธิในการเรียน การที่มีสนามขาไถอยู่ที่อำเภอทองผาภูมิโดยส่วนตัวก็คิดว่าสะดวกดี เพราะครอบครัวเราอยู่ที่จังหวัดราชบุรีก็เดินทางมาง่าย จากนี้ไปก็จะสนับสนุนลูกให้แข่งขันรายการต่าง ๆ และส่งเสริมเขาให้ไปสู่จุดหมายสูงสุดในการเล่นกีฬาจักรยาน

น.ส.ธัญญรัตน์ จุลพรรณ์ มารดาของ “น้องเดเมส” ด.ช.กฤตนัน จุลพรรณ์ จากกรุงเทพมหานคร กล่าวว่า ลูกชายของตนเพิ่งหัดเล่นขาไถได้ประมาณ 3 เดือน ทำให้เขามีความรับผิดชอบมากขึ้น มีความกล้าตัดสินใจ มีความคิดของตัวเอง สนามนี้เขาก็สามารถคว้าอันดับ 1 มาได้ ส่วนในอนาคตก็จะให้เขาตัดสินใจเลือกเองว่าจะเล่นกีฬาอะไร หรือจะเล่นจักรยานต่อไป การที่มีสนามแข่งขันอยู่ในพื้นที่อำเภอทองผาภูมิก็เป็นเรื่องที่ดี เพราะมีความสะดวกสบายทั้งเรื่องที่พัก สภาพอากาศก็ดีไม่มีมลภาวะ หากปีหน้ามีการจัดแข่งขันที่สนามแห่งนี้อีกก็จะพาลูกเดินทางมาแข่งขันอีกอย่างแน่นอน เพราะจักรยานขาไถทำให้ครอบครัวของเรามีความอบอุ่นมากขึ้น ครั้งนี้ก็มากันหมดทั้งพี่สาว น้องสาว พ่อแม่ ปู่ย่า นอกจากพาลูกมาแข่งขันจักรยานแล้วก็ถือโอกาสพาครอบครังมาพักผ่อนไปด้วยในตัว

ส่วนผลการแข่งขันจักรยานขาไถ สนามที่ 4 รุ่นที่น่าสนใจมีดังนี้ รุ่นอายุ 1.8-2 ขวบหญิง ที่ 1 ด.ญ.กวินธาดา นาชัยโชค, ที่ 2 ด.ญ.บุณยาพร ต้วมศรี, ที่ 3 ด.ญ.นาราชา เยี่ยมสวัสดิ์ / รุ่นอายุ 2.1-2.6 ขวบหญิง ที่ 1 ด.ญ.ณัฏฐกานต์ ดำโรงพงษ์, ที่ 2 ด.ญ.ญาณิ สมจิตวรี, ที่ 3 ด.ญ.กัญจ์ญาดา ศรีวะรมย์ / รุ่นอายุ 2.7-3 ขวบหญิง ที่ 1 ด.ญ.อลินดา รุ่งเจริญ, ที่ 2 ด.ญ.ณหทัย แก้วสุรินทร์, ที่ 3 ด.ญ.ธัญมน ศิริอรุณพร / รุ่นอายุ 3.1-3.6 ขวบหญิง ที่ 1 ด.ญ.ณัฏฐริกา โตเขียว, ที่ 2 ด.ญ.ณัฐณิชา ถนอมจิตต์, ที่ 3 ด.ญ.ธนิดา ป้อมน้อย

รุ่นอายุ 1.8-2 ขวบชาย ที่ 1 ด.ช.ธีร์วโรตน์ สายศรี, ที่ 2 ด.ช.เจตนิพัทธ์ นาชัยโชติ, ที่ 3 ด.ช.ภูมิรพี แดงพยนต์ / รุ่นอายุ 2.1-2.6 ขวบชาย ที่ 1 ด.ช.กฤตนัน จุลพรรณ์, ที่ 2 ด.ช.จิรวัฒน์ ทองสมุทร, ที่ 3 ด.ช.กวินท์ ศรีสัจจารักษ์ / รุ่นอายุ 2.7-3 ขวบชาย ที่ 1 ด.ช.ณัฐณรัณ ตามสีลำ, ที่ 2 ด.ช.หนามเพ็ชร ตลับเพ็ชร, ที่ 3 ด.ช.อินทัชกร บัวธรา / รุ่นอายุ 3.1-3.6 ขวบชาย ที่ 1 ด.ช.ธนเดช จังเกตุทอง, ที่ 2 ด.ช.ศุภรัฐวัฒน์ บัวอุไร, ที่ 3 ด.ช.ปฐวี อมรจตุรพร ส่วนผลการแข่งขันสามารถติดตามได้ที่เว็บไซต์ของสมาคมกีฬาจักรยานฯ www.thaicycling.or.th

สำหรับการแข่งขันจักรยานหนูน้อยขาไถชิงแชมป์ประเทศไทย “ชิงถ้วยพระราชทานฯ ประจำปี 2567 รอบ TCA ซูเปอร์แชมป์ จะแข่งขันที่สวนกีฬากมล เขตหนองจอก กทม. ในวันที่ 17 พฤศจิกายน เริ่มเวลา 08.30 น. ส่วนผู้ปกครองที่สนใจส่งบุตรหลานสมัครเข้าแข่งขันคลาส B สามารถสมัครได้ทางเว็บไซต์ของสมาคม ฯ www.thaicycling.or.th ตั้งแต่บัดนี้ จนถึงวันที่ 15 พฤศจิกายน เวลา 12.00 น. และสมัครได้ที่สนามแข่งขันในวันที่ 16 พฤศจิกายน เวลา 09.00-17.00 น. หรือสอบถามรายละเอียดได้ที่ โทร.0-2719-3340-2 ในวันและเวลาราชการ.