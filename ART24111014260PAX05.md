---
layout: post
code: "ART24111014260PAX05"
origin_url: "https://www.khaosod.co.th/sports/news_9499279"
image: "https://github.com/user-attachments/assets/b953effc-cf97-4248-bd21-db421fddadff"
title: "โคราชมาราธอน คึกคัก กว่า 7,000 คน ร่วมวิ่ง - 'เอธิโอเปีย ควง คนยา ผงาดแชมป์"
description: "โคราชมาราธอน 2024 สุดคึกคัก น่องเหล็กหลั่งไหลเข้าร่วมงา..."
category: "SPORTS"
language: "th"
date: 2024-11-10T14:31:30.202Z
---

# โคราชมาราธอน คึกคัก กว่า 7,000 คน ร่วมวิ่ง - 'เอธิโอเปีย ควง คนยา ผงาดแชมป์

[![โคราชมาราธอน คึกคัก กว่า 7,000 คน ร่วมวิ่ง - 'เอธิโอเปีย ควง คนยา ผงาดแชมป์](https://www.khaosod.co.th/wpapp/uploads/2024/11/bnhr.jpg "โคราชมาราธอน คึกคัก กว่า 7,000 คน ร่วมวิ่ง - 'เอธิโอเปีย ควง คนยา ผงาดแชมป์")](https://www.khaosod.co.th/wpapp/uploads/2024/11/bnhr.jpg)

![](https://www.khaosod.co.th/wpapp/uploads/2024/11/S__606093324.jpg)

เดอะมอลล์ กรุ๊ป ผนึกกำลัง จังหวัดนครราชสีมา กองทัพบก กองทัพอากาศ และบริษัท เรซอัพ เวิร์ค จำกัด ประกาศความเป็นสปอร์ตซิตี้ จัดงานวิ่งมาราธอนมาตรฐานโลก World Athletics Road Race Label แห่งเมืองโคราช “โคราชมาราธอน 2024 พรีเซนต์เต็ดบาย เดอะมอลล์” (Korat Marathon 2024 Presented by The Mall) โคราชมาราธอน ได้ชูไฮไลท์เส้นทางวิ่งผ่านแลนด์มาร์คประวัติศาสตร์ของเมืองโคราช ท้าทาย 4 เส้นทางวิ่งสุดพิเศษที่สร้างความประทับใจ “The Memorable Marathon” ภายใต้การรับรองมาตรฐานเส้นทางจากกรีฑาโลก (World Athletics) ระเบิดศึกยิ่งใหญ่พร้อมกัน ในวันที่ 10 พฤศจิกายน 2567 จากจุดปล่อยตัวอนุสาวรีย์ท้าวสุรนารี มุ่งสู่เส้นชัยที่สวนน้ำบุ่งตาหลั่ว เฉลิมพระเกียรติรัชกาลที่ 9 จ.นครราชสีมา

![](https://www.khaosod.co.th/wpapp/uploads/2024/11/S__606093332.jpg)

โดยงานนี้นายสมเกียรติ วิริยะกุลนันท์ รองผู้ว่าราชการจังหวัดนครราชสีมา เป็นประธานเปิดการแข่งขัน “โคราชมาราธอน 2024 พรีเซนต์เต็ดบาย เดอะมอลล์” กล่าวว่า “ในปีนี้ชาวโคราชพร้อมใจรวมพลังจัดงานวิ่งมาราธอนสนามนี้อย่างเต็มที่ ให้เป็นงานวิ่งที่ยิ่งใหญ่ประจำจังหวัดนครราชสีมาพร้อมมาตรฐานระดับโลก โดยจังหวัดนครราชสีมาได้ร่วมกับ เดอะมอลล์ กรุ๊ป และหน่วยงานต่างๆ เตรียมความพร้อมอย่างเต็มพิกัดในทุกด้าน ทั้งเส้นทางที่ได้รับรองมาตรฐาน การดูแลรักษาความปลอดภัยตลอดเส้นทางและการอำนวยความสะดวกต้อนรับนักวิ่งที่มาเยี่ยมเยือนจากทั่วประเทศ รวมถึงการชูคอนเซ็ปต์ “The Memorable Marathon”

ในด้านการจัดการแข่งขันมีจุดให้น้ำ ที่มีบริการตลอดเส้นทางตามมาตรฐานงานวิ่งระดับสากล รวมถึงการบริการนักวิ่งในด้านต่างๆ อย่างครบครัน และที่เป็นไฮไลท์สำคัญของงานวิ่งครั้งนี้คือกองเชียร์วงดุริยางค์ดีกรี ระดับโลกที่มาร่วมเชียร์เป็นกำลังใจตลอดเส้นทางทำให้นักวิ่งทุกคนต่างพึงพอใจและมีความสุขที่ได้มาร่วมงาน จึงทำให้ การจัดงานที่ผ่านมาถือว่าประสบความสำเร็จด้วยดี มีนักวิ่งทั้งในประเทศและต่างประเทศเข้าร่วมแข่งขันรวมทุกระยะทางเป็นจำนวนกว่า 7,000 คน นำมาซึ่งเม็ดเงินที่ไหลเข้าสู่จังหวัดและภูมิภาคอย่างมากมายมหาศาลสิ่งเหล่านี้แสดงให้เห็นว่าเราพร้อมแล้วที่จะยกระดับ มาตรฐานการจัดการแข่งขันให้เป็นงานวิ่งระดับ World Athletics Road Race Label ในระดับที่สูงขึ้นไปเรื่อยๆ ในอนาคต”  
![](https://www.khaosod.co.th/wpapp/uploads/2024/11/S__606093326.jpg)

นางสาวดวงตา พงษ์วิไลย์ ผู้อำนวยการใหญ่การตลาดศูนย์การค้า บริษัท เดอะมอลล์ กรุ๊ป จำกัด กล่าวว่า “การจัดงาน “โคราช มาราธอน 2024 พรีเซ็นต์เต็ด บาย เดอะ มอลล์” ในปีนี้ เดอะมอลล์ กรุ๊ป ได้ร่วมกับ บริษัท เรซอัพเวิร์ค จำกัด ผู้เชี่ยวชาญด้านการจัดแข่งขันมาราธอนระดับประเทศ พันธมิตรทางธุรกิจ และ จังหวัดนครราชสีมา รวมถึงหน่วยงานทุกภาคส่วน จัดงานวิ่งมาราธอนเปิดเมืองโคราชที่ได้รับมาตรฐานระดับสากล ภายใต้การรับรองเส้นทางจากสมาคมกรีฑาโลก โดยความพิเศษในปีนี้ ได้รวบรวมอัตลักษณ์ และวัฒนธรรมอันโดดเด่นของจังหวัด ผ่านลวดลาย MONOGRAM ที่เป็น ICONIC อาทิ ลายรูปแมว ปราสาทหินพิมาย ประตูชุมพล และดอกสาธร ซึ่งล้วนแต่สะท้อน ถึงภูมิปัญญาท้องถิ่นของจังหวัด มาผสมผสานกัน เป็นส่วนหนึ่งของงานวิ่งมาราธอนในครั้งนี้ โดยนำเสนอผ่าน RACE PACK ไม่ว่าจะเป็นเสื้อการแข่งขัน กระเป๋า หรือ ผ้า BUFF และเส้นทางการวิ่งแต่ละจุด ผ่านจุดแลนด์มาร์คประวัติศาสตร์ของเมืองโคราช เริ่มต้นจุดปล่อยตัวที่อนุสาวรีย์ท้าวสุรนารี และสิ้นสุดเส้นชัยที่สวนน้ำบุ่งตาหลั่วเฉลิมพระเกียรติ รัชกาลที่ 9 ถือเป็นงานมาราธอนแห่งความประทับใจครั้งประวัติศาสตร์ครั้งหนึ่งของจังหวัดนครราชสีมา โดยรายได้ส่วนหนึ่งหลังหักค่าใช้จ่าย จำนวน 150,000 บาท สมทบทุนเข้าโครงการ “เดอะมอลล์ บ้านของคนโคราช เพื่อโรงพยาบาลมหาราช” เพื่อจัดซื้ออุปกรณ์ทางการแพทย์ต่อไป

สำหรับไฮไลท์ของการแข่งขันในประเภท “มาราธอน” (42.195 กม.) ผลปรากฏว่า แชมป์ โอเวอร์ออลชาย ได้แก่ Fekadu Deresa Degefa นักวิ่งชายปอดเหล็กจากประเทศเอธิโอเปีย วิ่งเข้าเส้นชัยเป็นคนแรก ทำเวลา 2:31:21 ชม.ส่วนแชมป์โอเวอร์ออลหญิง ได้แก่ Ann Mukuhi Njihia นักวิ่งสาวแกร่งจอมอึดจากประเทศเคนยา วิ่งเข้าเส้นชัยเป็นคนแรกทำเวลา 3:05:41 ชม. และรางวัลพิเศษให้กับนักวิ่งชาวไทยได้แก่ รางวัลโอเวอร์ออลคนไทย ซึ่งผลปรากฏว่า แชมป์โอเวอร์ออลชายไทย ได้แก่ คุณธนาทิพย์ ดีฉิม วิ่งเข้าเส้นชัยเป็นคนแรก ทำเวลา 2:35:46 ชม. คว้าแชมป์ ประเภททั่วไปชายไทย ระยะทาง 42.195 กม. และแชมป์โอเวอร์ออลหญิงไทย ได้แก่ คุณกอบกาญจน์ ภูอาราม นักวิ่งสาวแกร่ง วิ่งเข้าเส้นชัยเป็นคนแรกทำเวลา 3:09:36 ชม. คว้าแชมป์ ประเภททั่วไปหญิงไทย ระยะทาง 42.195 กม.

ทั้งนี้ การจัดการแข่งขันวิ่ง “โคราชมาราธอน 2024 พรีเซนต์เต็ดบาย เดอะมอลล์” ได้รับความร่วมมือจากทุกภาคส่วน รวมไปถึงพี่น้องชาวจังหวัดนครราชสีมา ที่ให้การต้อนรับอย่างอบอุ่น และส่งเสียงเชียร์เหล่านักวิ่งตลอดเส้นทางการแข่งขัน สร้างสีสันและความประทับใจให้สมกับเป็นมาราธอนที่สุดแสนประทับใจแห่งเมืองย่าโม สำหรับข้อมูลการจัดการแข่งขันสามารถติดตามได้ที่เฟซบุ๊กแฟนเพจ KoratMarathon หรือเว็บไซต์ www.koratmarathon.com