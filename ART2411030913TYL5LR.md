---
layout: post
code: "ART2411030913TYL5LR"
origin_url: "https://www.khaosod.co.th/sports/news_9488368"
image: "https://github.com/user-attachments/assets/ce177264-95e1-4bce-a2ef-d901903c877c"
title: "จักรยาน จัดยิ่งใหญ่สองทางไกลนานาชาติ “ทัวร์ ออฟ ไทยแลนด์ 2025”"
description: "จักรยาน จัดศึกสองล้อทางไกลนานาชาติ “ทัวร์ ออฟ ไทยแลนด์ 2025” อย่างยิ่งใหญ่ ใช้เส้นทางอันซีน ไทยแลนด์ ส่งเสริมการท่องเที่ยวสุราษฎร์ธานีและนครศรีธรรมราช"
category: "SPORTS"
language: "th"
date: 2024-11-03T09:17:07.954Z
---

# จักรยาน จัดยิ่งใหญ่สองทางไกลนานาชาติ “ทัวร์ ออฟ ไทยแลนด์ 2025”

[![จักรยาน จัดยิ่งใหญ่สองทางไกลนานาชาติ “ทัวร์ ออฟ ไทยแลนด์ 2025”](https://www.khaosod.co.th/wpapp/uploads/2024/11/Cycling.jpg "จักรยาน จัดยิ่งใหญ่สองทางไกลนานาชาติ “ทัวร์ ออฟ ไทยแลนด์ 2025”")](https://www.khaosod.co.th/wpapp/uploads/2024/11/Cycling.jpg)

จักรยาน จัดศึกสองล้อทางไกลนานาชาติ “ทัวร์ ออฟ ไทยแลนด์ 2025” อย่างยิ่งใหญ่ ใช้เส้นทางอันซีน ไทยแลนด์ ส่งเสริมการท่องเที่ยวสุราษฎร์ธานีและนครศรีธรรมราช

“เสธ.หมึก” พลเอกเดชา เหมกระศรี นายกสมาคมกีฬาจักรยานฯ เผยว่า สมาคมในฐานะผู้จัดจักรยานทางไกล ทัวร์ ออฟ ไทยแลนด์ และจักรยานทางไกลสตรี วีเมนส์ ทัวร์ ออฟ ไทยแลนด์ ชิงถ้วยพระราชทานสมเด็จพระกนิษฐาธิราช กรมสมเด็จพระเทพรัตนราชสุดาฯ สยามบรมราชกุมารี ได้เตรียมแผนการจัดปี 2568 อย่างยิ่งใหญ่ โดยใช้เส้นทาง “อันซีน ไทยแลนด์” ส่งเสริมอุตสาหกรรมการท่องเที่ยวภาคใต้จังหวัดสุราษฎร์ธานีและนครศรีธรรมราช

พลเอกเดชา กล่าวว่า จักรยาน ทางไกล ทัวร์ ออฟ ไทยแลนด์ 2025 ในประเภททีมชาย ทางสมาคมกำหนดแข่งขันระหว่าง 24-29 มี.ค.2568 ซึ่งได้วางเส้นทางเอาไว้แล้ว ดังนี้ สเตจที่ 1 วันที่ 24 มี.ค. เส้นทางแบบเซอร์กิตในจังหวัดสุราษฎร์ธานี ระยะทาง 110.3 ก.ม.

สเตจที่ 2 วันที่ 25 มี.ค. จากจังหวัดสุราษฎร์ธานี เข้าเส้นชัยที่ลานหน้าเมืองนครศรีธรรมราช ระยะทาง 189.5 ก.ม. / สเตจที่ 3 วันที่ 26 มี.ค. เส้นทางแบบเซอร์กิตในจังหวัดนครศรีธรรมราช ระยะทาง 141.60 ก.ม. / สเตจที่ 4 วันที่ 27 มี.ค. จากจังหวัดนครศรีธรรมราช เข้าเส้นชัยที่จังหวัดสุราษฎร์ธานี ระยะทาง 177.33 ก.ม. / สเตจที่ 5 วันที่ 28 มี.ค. เส้นทางแบบเซอร์กิตในจังหวัดสุราษฎร์ธานี ระยะทาง 105.2 ก.ม. และสเตจที่ 6 วันที่ 29 มี.ค. เส้นทางจากบึงขุนทะเล – เขื่อนรัชชประภา ระยะทาง 120.70 ก.ม.

ส่วนในประเภททีมหญิง วีเมนส์ ทัวร์ ออฟ ไทยแลนด์ 2025 แข่งขันระหว่าง 31 มี.ค. – 2 เม.ย. จะใช้เส้นทางในจังหวัดสุราษฎร์ธานีทั้งหมด ประกอบด้วย สเตจที่ 1 วันที่ 31 มีนาคม จากบึงขุนทะเล – สะพานศรีสุราษฎร์ – รอบเมืองสุราษฎร์ธานี – กลับมาเข้าเส้นชัยที่บึงขุนทะเล ระยะทาง 84.6 ก.ม. / สเตจที่ 2 วันที่ 1 เม.ย. เส้นทางจากบึงขุนทะเล – สะพานศรีตาปี – สะพานศรีสุราษฎร์ – กลับมาเข้าเส้นชัยที่บึงขุนทะเล ระยะทาง 82.7 ก.ม. และสเตจที่ 3 วันที่ 2 เม.ย. เส้นทางบึงขุนทะเล – เข้าเส้นชัยที่เขื่อนรัชชประภา ระยะทาง 120.7 ก.ม.

“เสธ.หมึก” กล่าวต่อไปว่า ทั้งในประเภททีมชายและทีมหญิง ขณะนี้อยู่ระหว่างการเชิญทีมอาชีพและทีมชาติต่างๆ เข้ามาร่วม ล่าสุด ทีมบีเอช เบอร์กอส ทีมอาชีพระดับโปรทีมหรือทีมดิวิชั่น 2 ของยูซีไอ จากประเทศสเปน แสดงความสนใจที่จะเข้าร่วมในประเภททีมชาย

นอกจากบีเอช เบอร์กอส ทีมที่เข้าร่วมยังจะมีทีมอาชีพชั้นนำของทวีปเอเชีย ไม่ว่าจะเป็นตรังกานู จากมาเลเซีย อูเกียว จากญี่ปุ่น หรือทีมแกร่งอย่างแอสตานา คาซัคสถาน ดีเวลอปเมนต์ทีม ที่จะมาประชันฝีเท้ากับทีทไทยแลนด์ คอนติเนนตัล ทีมอาชีพของไทยและทีมชาติไทย ส่วนในประเภททีมหญิง นักปั่นอาชีพไทยแลนด์ วีเมนส์ คอนติเนนตัล ทีม จะต้องประชันฝีเท้ากับทีมชาติญี่ปุ่น, เกาหลีใต้, ไต้หวัน และคู่ปรับตลอดกาลอย่างทีมชาติเวียดนาม

“เชื่อว่าการชิงชัยจะเข้มข้นสมศักดิ์ศรีการชิงถ้วยพระราชทานฯ ที่ทางสมาคมเตรียมจัดการแข่งขันอย่างยิ่งใหญ่เพื่อเฉลิมพระเกียรติเนื่องในโอกาสมหามงคลวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงเจริญพระชนมายุ 70 พรรษา ด้วยสำนึกในพระมหากรุณาธิคุณที่ทรงพระราชทานถ้วยรางวัลถาวรให้แก่แชมป์เวลารวมทั้งในประเภททีมชายและทีมหญิง” พลเอกเดชา กล่าว

“นอกจากนี้ทัวร์ ออฟ ไทยแลนด์ 2025 ได้กำหนดใช้เส้นที่เป็นอันซีน ไทยแลนด์ ซึ่งทั้งคนไทยและชาวต่างชาติที่รับชมจากการถ่ายทอดสดเฟซบุ๊กไลฟ์และยูทูบ อาจจะยังไม่เคยเห็น เช่น เขื่อนรัชชประภา ที่มีความงดงามจนได้รับการขนานนามให้เป็นกุ้ยหลินเมืองไทย หรือถนนเลียบชายหาดขนอม-สิชล เป็นเส้นทางที่สวยงามนักท่องเที่ยวนิยมแวะถ่ายรูปชมวิว ซึ่งระหว่างถ่ายทอดสดสถานีโทรทัศน์ไทยบีพีเอส จะมีการแนะนำแหล่งท่องเที่ยวต่างๆ ให้ผู้ชมได้รับทราบ มีการบรรยายทั้งภาคภาษาไทยและภาษาอังกฤษ นับว่าเป็นการส่งเสริมอุตสาหกรรมการท่องเที่ยว และเป็นดัชนีชี้วัดความสุขของประชาชนชาวไทยได้เป็นอย่างดี”

นายกสองล้อไทย เผยอีกว่า สำหรับจักรยานทางไกลทัวร์ ออฟ ไทยแลนด์ และจักรยานทางไกลสตรี วีเมนส์ ทัวร์ ออฟ ไทยแลนด์ ที่อยู่ในระดับ 2.1 ตามปฏิทินของสหพันธ์จักรยานนานาชาติ (ยูซีไอ) ซึ่งทางยูซีไอและสมาพันธ์จักรยานแห่งเอเชีย (เอซีซี) ได้เสนอให้สมาคมกีฬาจักรยานฯ อัพเกรดให้ขึ้นไปอยู่ในระดับโปรซีรีส์ เทียบเท่ากับรายการเลอ ทัวร์ เดอ ลังกาวี ของมาเลเซีย แต่ต้องยอมรับว่ายังไม่สามารถขยับคลาสขึ้นไปได้ เนื่องจากต้องใช้งบประมาณเพิ่มขึ้นจากปัจจุบันเป็นเม็ดเงินมหาศาล

พลเอกเดชา กล่าวเพิ่มเติมว่า เลอ ทัวร์ เดอ ลังกาวี ได้รับการสนับสนุนจากรัฐบาลมาเลเซียอย่างเต็มที่ ไม่เฉพาะเรื่องการเงินเท่านั้น แต่ยังลงลึกไปถึงเรื่องการสนับสนุนจากหน่วยงานรัฐอื่นๆ ซึ่งหากทัวร์ ออฟ ไทยแลนด์ อัพเกรดขึ้นไปในระดับโปรซีรีส์ ไม่เพียงแต่เรื่องของเงินรางวัลที่จะต้องเพิ่มขึ้นไม่น้อยกว่า 2 เท่าตัวแล้ว องค์ประกอบอื่นๆ ไม่ว่าจะเป็นยานพาหนะ ที่พัก อาหาร รวมไปถึงเงินอุดหนุนทีมอาชีพระดับเวิลด์ทีมและระดับโปรทีมที่เป็น 2 ระดับสูงสุดของยูซีไอที่จะเข้ามาร่วม ล้วนแต่เป็นค่าใช้จ่ายจำนวนมหาศาลที่จะเพิ่มขึ้น ซึ่งลำพังสมาคมกีฬาจักรยานไม่สามารถจะแบกภาระค่าใช้จ่ายดังกล่าวได้

“หากทัวร์ ออฟ ไทยแลนด์ ได้รับการสนับสนุนและอัพเกรดเป็นหนึ่งในโปรซีรีส์ ไม่เพียงจะส่งผลดีต่อการพัฒนามาตรฐานกีฬาจักรยานของไทยขึ้นไปอีกระดับหนึ่ง หากแต่กีฬาจักรยานประเภทถนน ซึ่งมีข้อได้เปรียบในเรื่องการส่งเสริมอุตสาหกรรมการท่องเที่ยว เปิดภาพอันซีนของประเทศไทยออกสู่สายตาชาวโลกผ่านเส้นทางการแข่งขันที่สมาควางไว้ตามนโยบายส่งเสริมซอฟต์พาวเวอร์ของรัฐบาลในอีกทางหนึ่ง”