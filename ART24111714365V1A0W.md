---
layout: post
code: "ART24111714365V1A0W"
origin_url: "https://www.khaosod.co.th/sports/news_9509766"
image: "https://github.com/user-attachments/assets/de0d84f5-68fc-49a2-a202-395ed8a85dab"
title: "ทีมชาติไทย เปิดบ้านเจ๊า สปป.ลาว ส่งท้ายอุ่นเครื่องตามปฏิทินฟีฟ่าเดย์"
description: "ทีมชาติไทย ทำได้ดีที่สุดเพียงเปิดบ้านเสมอกับ สปป.ลาว 1-1 แม้ว่าจะได้ประตูออกนำก่อน แต่มาถูก บุนพะจัน ยิงสุดงามให้ สปป.ลาวตามตีเสมอ ส่งท้ายอุ่นฟีฟ่าเดย์ "
category: "SPORTS"
language: "th"
date: 2024-11-17T14:41:21.996Z
---

# ทีมชาติไทย เปิดบ้านเจ๊า สปป.ลาว ส่งท้ายอุ่นเครื่องตามปฏิทินฟีฟ่าเดย์

[![ทีมชาติไทย เปิดบ้านเจ๊า สปป.ลาว ส่งท้ายอุ่นเครื่องตามปฏิทินฟีฟ่าเดย์](https://www.khaosod.co.th/wpapp/uploads/2024/11/nmjitrt.jpg "ทีมชาติไทย เปิดบ้านเจ๊า สปป.ลาว ส่งท้ายอุ่นเครื่องตามปฏิทินฟีฟ่าเดย์")](https://www.khaosod.co.th/wpapp/uploads/2024/11/nmjitrt.jpg)

การแข่งขันฟุตบอลอุ่นเครื่องตามปฏิทินฟีฟ่าเดย์ (International Exhibition Matches) ประจำเดือนพฤศจิกายน เมื่อวันที่ 17 พ.ย.67 ที่ธรรมศาสตร์ สเตเดียม ขุนพลช้างศึก **ทีมชาติไทย** อันดับ 96 ของโลก เปิดบ้านรับ **สปป.ลาว** ทีมอันดับ 187 ของโลก โดยสถิติการเจอกันทั้งหมด 14 ครั้ง ไทยเอาชนะไปได้ถึง 12 ครั้ง เสมอ 1 ครั้ง และ สปป.ลาว ชนะ 1 ครั้ง

![](https://www.khaosod.co.th/wpapp/uploads/2024/11/S__761790486.jpg)

สำหรับเกมนี้ **มาซาทาดะ อิชิอิ** หัวหน้าผู้ฝึกสอน**ทีมชาติไทย** ยังคงใช้เกมนัดนี้ทดสอบตัวผู้เล่นหน้าใหม่ที่เรียกเข้ามาสู่ทีม ดดย 11 ตัวจริงในเกมนี้ ประกอบด้วย กรกฎ พิพัฒน์นัดดา (ผู้รักษาประตู) วันชัย จารุนงคราญ, พรรษา เหมวิบูลย์ (กัปตันทีม), สุพรรณ ทองสงค์, เอกนิษฐ์ ปัญญา, ธีรศักดิ์ เผยพิมาย, นิติพงษ์ เสลานนท์, ชิษณุพงษ์ โชติ, เสกสรรค์ ราตรี, รุ่งรัฐ ภูมิจันทึก และ วิลเลี่ยม เวเดอร์เฌอ

ผลการแข่งขันปรากฎว่า เกมนี้กว่าจะมีสกอร์ต้องรอถึงช่วงครึ่งหลัง นาทีที่ 60 ทีมชาติไทยพยายามตั้งเกมบุกขึ้นมาทางขวา หลุดเข้าไปในเขตโทษถึง เสกสรรค์ ราตรี เตะเข้าไปเอง 1 จังหวะก่อนจะยิงบอลพุ่งเข้าประตูไปอย่างสวยงาม

หลังเสียประตูทีมชาติลาว พยายามบุกหวังทวงประตูคืน นาทีที่ 69 ความพยายามเป็นผล เมื่อ บุนพะจัน บุญคง กัปตันทีมชาติลาวได้บอลหน้าเขตโทษ ก่อนจะได้วอลเลย์สุดงาม บอลพุ่งมุดใต้คานเข้าประตูไปช่วยให้ ลาว ตามตีเสมอ 1-1

ช่วงเวลาที่เหลือแม้ว่าทีมชาติไทย จะพยายามเปิดเกมบุก ทว่าจังหวะสุดท้ายยังขาดๆเกินๆ สุดท้ายไม่มีประตูเพิ่ม จบเกม **ทีมชาติไทย** เสมอ สปป.ลาว 1-1 ส่งท้ายอุ่นเครื่องตามปฏิทินฟีฟ่าเดย์ (International Exhibition Matches) ประจำเดือนพฤศจิกายน