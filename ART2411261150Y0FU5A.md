---
layout: post
code: "ART2411261150Y0FU5A"
origin_url: "https://www.khaosod.co.th/breaking-news/news_9522504"
image: "https://github.com/user-attachments/assets/8e465bd0-7f01-4af5-b486-ad011d6ec1fe"
title: "บอร์ดประกันสังคม เล็งปรับสูตร ลุ้นได้เงินเพิ่ม ‘บำนาญชราภาพ-ชดเชยเลิกจ้าง’"
description: "บอร์ดประกันสังคม เล็งปรับสูตรคำนวณ ‘บำนาญชราภาพ-เพิ่มชดเชยเลิกจ้าง’ เตรียมพิจารณา 11 ธ.ค.นี้ ยันไม่กระทบเงินกองทุน"
category: "HOT_NEWS"
language: "th"
date: 2024-11-26T18:56:35.264Z
---

# บอร์ดประกันสังคม เล็งปรับสูตร ลุ้นได้เงินเพิ่ม ‘บำนาญชราภาพ-ชดเชยเลิกจ้าง’

[![บอร์ดประกันสังคม เล็งปรับสูตร ลุ้นได้เงินเพิ่ม ‘บำนาญชราภาพ-ชดเชยเลิกจ้าง’](https://www.khaosod.co.th/wpapp/uploads/2024/11/sas-2.jpg "บอร์ดประกันสังคม เล็งปรับสูตร ลุ้นได้เงินเพิ่ม ‘บำนาญชราภาพ-ชดเชยเลิกจ้าง’")](https://www.khaosod.co.th/wpapp/uploads/2024/11/sas-2.jpg)

**บอร์ดประกันสังคม เล็งปรับสูตรคำนวณ ‘บำนาญชราภาพ-เพิ่มชดเชยเลิกจ้าง’ เตรียมพิจารณา 11 ธ.ค.นี้ ยันไม่กระทบเงินกองทุน**

เมื่อวันที่ 26 พ.ย.2567 **นายษัษฐรัมย์ ธรรมบุษดี กรรมการประกันสังคม ตัวแทนฝ่ายผู้ประกันตน** เปิดเผยหลังการประชุมคณะกรรมการประกันสังคม (ชุดที่ 14) ครั้งที่ 17/2567 ว่า ในการประชุมบอร์ดประกันสังคม วันที่ 11 ธ.ค.2567 จะมีการเสนอให้บอร์ด พิจารณาปรับสูตรคำนวนบำนาญชราภาพใหม่

**โดยจะเปลี่ยนสูตรจากเดิมที่ใช้ฐานค่าจ้างเฉลี่ย 60 เดือนสุดท้ายคำนวนบำนาญ ไปเป็นใช้ค่าเฉลี่ยค่าจ้างตลอดอายุการทำงาน โดยสูตรใหม่จะทำให้เกิดความเป็นธรรมมากขึ้น ผู้ประกันตนจะได้รับบำนาญมากขึ้น**

นอกจากนี้จะมีการเพิ่มค่าชดเชยเลิกจ้างจากเดิมที่ได้ร้อยละ 50 ของค่าจ้างเฉลี่ยเป็นเวลา 180 วันต่อปี ไปเป็นร้อยละ 60 ของค่าจ้าง 270 วันต่อปี สูงสุด 9,000 บาทต่อเดือน โดยทั้งสองเรื่องผ่านอนุกรรมการสิทธิประโยชน์แล้ว รอเข้าบอร์ดใหญ่พิจารณา

นายษัษฐรัมย์ กล่าวว่า ผู้ประกันตนมาตรา 33 เมื่อออกจากงานในช่วงอายุใกล้ 55 ปี แล้วไปสมัครมาตรา 39 ที่มีฐานค่าจ้างต่ำกว่ามาตรา 33 เมื่อใช้ฐานค่าจ้าง 60 เดือนสุดท้าย ในการเป็นผู้ประกันตนมาคำนวนบำนาญ เงินจะหายไปมาก ไม่เป็นธรรม จึงต้องปรับสูตรคำนวนใหม่ โดยประกันสังคมต้องใช้งบประมาณในส่วนนี้ปีละประมาณ 1,000 ล้านบาท แต่เชื่อว่าจะไม่ส่งผลกระทบกองทุนประกันสังคมที่มีเงินเข้าปีละ 2 แสนล้านบาท

“นอกจากไม่ส่งผลกระทบทบกองทุน ยังส่งผลดีให้คนสนใจสมัครเป็นผู้ประกันตน มาตรา 39 เพิ่มมากขึ้นด้วย ที่ผ่านมาคนที่ออกจากงานจะไม่กล้าสมัคร มาตรา 39 เพราะกลัวว่าเงินบำนาญจะน้อย แต่เมื่อมีความเป็นธรรมขึ้น คนจะกลับมาสมัครมากขึ้น” นายษัษฐรัมย์ กล่าว