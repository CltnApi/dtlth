---
layout: post
code: "ART24112002417L9MZX"
origin_url: "https://www.khaosod.co.th/horoscope/news_9512055"
image: "https://github.com/user-attachments/assets/c5412457-dbc0-4d7c-b1ed-dfebc3eb5187"
title: "ดวงเฮงดวงปัง - ราศีใดไม่ควรทำงานด้วยวิธีพิสดาร และราศีที่จะได้ลาภเป็นเงินสด"
description: "วันนี้ท่านจะเผชิญปัญหาเก่าๆ ที่เคยเกิดขึ้นและผ่านไปแล้ว ซึ่งท่านไม่ควรขุดคุ้ยว่าเกี่ยวข้องกับผู้ใด ความยุ่งยากที่เกิดขึ้นแก่ท่านในระยะนี้เป็นเรื่องชั่วคราว"
category: "HOROSCOPE"
language: "th"
date: 2024-11-20T02:46:17.666Z
---

# ดวงเฮงดวงปัง - ราศีใดไม่ควรทำงานด้วยวิธีพิสดาร และราศีที่จะได้ลาภเป็นเงินสด

[![ดวงเฮงดวงปัง - ราศีใดไม่ควรทำงานด้วยวิธีพิสดาร และราศีที่จะได้ลาภเป็นเงินสด](https://www.khaosod.co.th/wpapp/uploads/2024/11/1-วันพฤหัส.jpg "ดวงเฮงดวงปัง - ราศีใดไม่ควรทำงานด้วยวิธีพิสดาร และราศีที่จะได้ลาภเป็นเงินสด")](https://www.khaosod.co.th/wpapp/uploads/2024/11/1-วันพฤหัส.jpg)

**ดวงเฮงดวงปัง**

**วันพฤหัสบดีที่ 21 พฤศจิกายน พ.ศ.2567**

**โดย…บุศพันธ์**

![ดวงเฮงดวงปัง - ราศีใดไม่ควรทำงานด้วยวิธีพิสดาร และราศีที่จะได้ลาภเป็นเงินสด](https://www.khaosod.co.th/wpapp/uploads/2024/11/2-วันพฤหัส.jpg)

**ลัคนา (ลั) ราศีเมษ**

วันนี้ท่านจะเผชิญปัญหาเก่าๆ ที่เคยเกิดขึ้นและผ่านไปแล้ว ซึ่งท่านไม่ควรขุดคุ้ยว่าเกี่ยวข้องกับผู้ใด ความยุ่งยากที่เกิดขึ้นแก่ท่านในระยะนี้เป็นเรื่องชั่วคราว ไม่กี่วันก็จบสิ้นลง อย่าไปเอาเรื่องเอาราวให้เสียเวลาดีกว่า ผู้ที่กำลังหางานทำจะได้งานเกี่ยวกับงานวิชาการ หรืองานที่เกี่ยวข้องกับกฎระเบียบต่างๆ

**ลัคนา (ลั) ราศีพฤษภ**

วันนี้ท่านอาจได้เดินทางไกลด้วยพาหนะทางน้ำที่โอ่โถงและคล่องแคล่ว แต่ท่านไม่ควรเดินทางลำพังในเวลากลางคืน ถ้าการเดินทางของท่านราบรื่นดี ท่านควรระวังการเข้าไปยุ่งเกี่ยวกับคนที่มีเจ้าของหรือมีพันธะอยู่แล้ว บ้านเรือนของท่านจะสะดวกสบายขึ้นโดยการปรับปรุงหรือมีทัศนียภาพที่ดีมากยิ่งขึ้น

**ลัคนา (ลั) ราศีเมถุน**

วันนี้ท่านไม่ควรทำงานด้วยวิธีพิสดารต่างๆ เพราะจะไม่มั่งมีหรือสุขสบายอย่างที่วาดฝันเอาไว้ ไม่ควรเชื่อถือผู้ที่ออกปากให้ท่านกู้ยืม หรือไปขอความช่วยเหลือจากใครๆ โดยมีข้อแลกเปลี่ยน เพราะเขาอาจไม่สามารถช่วยเหลือท่านได้ตลอดรอดฝั่ง ไม่ควรเดินทางไกลๆ หรือเกี่ยวข้องกับชาวต่างชาติในระยะนี้

**ลัคนา (ลั) ราศีกรกฎ**

วันนี้ท่านที่จ้างช่างหรือแม่บ้านเข้ามาทำงานในสำนักงาน ท่านควรเก็บของมีค่าและเอกสารให้เรียบร้อย เพราะถ้าหายไปในขณะที่พวกนั้นเข้ามา การงานจะเสียหายไปเปล่าๆ รวมทั้งควรระวังอุบัติเหตุจะเกิดขึ้นแก่หุ้นส่วนหรือคู่ครองคนรักเอาไว้ด้วย เพราะดาวอุบัติเหตุกำลังเล็งลัคนาของท่านอยู่อีกนาน

**ลัคนา (ลั) ราศีสิงห์**

วันนี้ท่านออกจะคิดมากเกินไปหน่อย ซึ่งจริงๆ แล้วท่านอาจแค่เหนื่อยล้าหรือเลือดลมไม่ดีเท่านั้น บางท่านอาจคิดมากระแวงกับเรื่องที่ยังไม่เกิดขึ้นจริง ญาติพี่น้องจะไปมาหาสู่และนำของฝากมาให้เป็นการผิดปกติ คล้ายเป็นลางสังหรณ์ว่า เขาต้องการผลประโยชน์จากท่าน ระยะนี้อาจไม่ค่อยได้อยู่บ้านมากนัก

**ลัคนา (ลั) ราศีกันย์**

วันนี้ท่านจะถูกศัตรูใส่ร้ายป้ายสี แต่ถ้าท่านไม่รู้ตัวหรือไม่สนใจอะไรใดๆ ทั้งสิ้น งานของเขาก็เหลวเปล่าเป็นอากาศธาตุ แต่ก็เป็นเหตุให้อุดมการณ์ของท่านต้องบิดเบือนไปโดยไร้ประโยชน์ จะมีผู้แอบอ้างว่าเป็นบริวารของท่านและจะพยายามพบท่านให้ได้ เขาคงจะวิกลจริตมากกว่า คนรักก่อเรื่องวุ่นวายนิดหน่อย

**ลัคนา (ลั) ราศีตุล**

วันนี้ท่านได้ลาภเป็นเงินสดและสิ่งของมีค่าต่างๆ บางท่านอาจได้รับตำแหน่งหน้าที่ใหม่ๆ หรือได้ลาภได้รางวัลต่างๆ จากการประกวดหรือแข่งขันในเวทีระดับชาติหรือจากเพื่อนต่างชาติ ญาติพี่น้องที่ไปทำงานไกลๆ จะกลับมาพร้อมกับนำเงินตราต่างประเทศมาฝากท่านจำนวนหนึ่ง หรืออาจเป็นแฟนก็ได้

**ลัคนา (ลั) ราศีพิจิก**

วันนี้ท่านจะเกี่ยวข้องกับเงินสดจำนวนหนึ่ง เช่น มีรายได้เพิ่มขึ้นจากการเป็นนายหน้า หรือรับจ้างทำงานการกุศล ซึ่งไม่มีส่วนได้เสียอะไรกับโชคลาภแบบฟลุกๆ มีผู้ใหญ่ไปมาหาสู่หรือกล่าวถึงท่านในที่สาธารณะ ซึ่งช่วยให้ท่านมีหน้ามีตาขึ้นเป็นอย่างมาก แต่ท่านต้องเหนื่อยกับการต้อนรับขับสู้เล็กน้อย

**ลัคนา (ลั) ราศีธนู**

วันนี้ท่านรู้สึกปลอดโปร่งจากปัญหาต่างๆ บ้างเล็กน้อย แต่ดาวพฤหัสฯเจ้าเรือนพันธุของท่านโคจรในภพอริ ญาติพี่น้องจะขัดแย้งกับท่านหรือก่อความเดือดร้อนรำคาญ แต่ระยะนี้พวกเขาทำอะไรก็ตามจะไม่ค่อยรุนแรงมากนัก ผู้ที่อยู่ในหมู่บ้านหรือชุมชนจะมีการรวมตัวกันเพื่อบำเพ็ญประโยชน์หรือแสดงประชามติ

**ลัคนา (ลั) ราศีมังกร**

วันนี้ท่านอาจพบบุคคลใหม่ๆ ที่มาทำดีกับท่านและครอบครัวของท่านจนท่านรู้สึกเหมือนได้ลาภ ซึ่งอันที่จริงแล้วเขาหวังจะนำเงินสดหรือทรัพย์สินของท่านไปหมุน ลาภผลที่ได้รับในระยะนี้มักไม่ใช่ของจริง มีค่าใช้จ่ายเพื่อสังคมและความสนุกสนานส่วนตัว ผู้ที่แต่งงานแล้วคู่สมรสมีโชคดี คนโสดจะพบรักที่อบอุ่น

**ลัคนา (ลั) ราศีกุมภ์**

วันนี้ท่านมีดาวเสาร์ที่กำลังส่องแสงสดใสนำหน้าราศีของท่าน การเงินค่อนข้างมีโอกาสดีในการทำมาหาได้ และจะเป็นเช่นนี้อีกนาน ยกเว้นบางท่านที่ดาวเสาร์กำเนิดเป็นทุสถานภพก็จะขัดสนอย่างมาก แต่ขอให้ท่านอดทนจนกว่าเวลาของท่านจะมาถึง เพราะเมื่อถึงเวลานั้น ดาวเสาร์จะให้คุณจนรับไม่ทันทีเดียว

**ลัคนา (ลั) ราศีมีน**

วันนี้ท่านมีการติดต่อกับเพื่อนๆ มากขึ้น อาจมีการไปมาหาสู่กันโดยคำนึงถึงกฎระเบียบที่เหมาะสม หรืออาจมีการชักชวนกันทำกิจกรรมส่วนรวมด้วยความมุ่งหมายที่จะบำเพ็ญประโยชน์ร่วมกันและช่วยเหลือกันในหมู่คณะก็เป็นได้ หากสัตว์เลี้ยงมีเขี้ยวพลัดหลงมาหาท่านระวังจะเป็นสัตว์ดุร้าย