---
layout: post
code: "ART2411180807GG5XJF"
origin_url: "https://www.khaosod.co.th/special-stories/news_9510469"
image: "https://github.com/user-attachments/assets/8195d8d7-f10a-41f0-903d-01f03e2768fb"
title: "\"ปานเทพ\" ให้ปากคำคดี \"ทนายตั้ม\" จ่อแฉหมดปมเงิน 39 ล้านบาทแบ่งใครบ้าง"
description: "‘อ.ปานเทพ‘ เข้าให้ปากคำตำรวจ คดี ฉ้อโกง ทนายตั้ม‘ จ่อเปิดคลิปเกี่ยวข้องทางคดี ยัน รู้เส้นเงิน ปม 39 ล้าน ว่าแบ่งใครบ้าง เชื่อคลี่คลายเร็วนี้"
category: "SPECIAL_STORIES"
language: "th"
date: 2024-11-18T08:29:04.271Z
---

# "ปานเทพ" ให้ปากคำคดี "ทนายตั้ม" จ่อแฉหมดปมเงิน 39 ล้านบาทแบ่งใครบ้าง

[!["ปานเทพ" ให้ปากคำคดี "ทนายตั้ม" จ่อแฉหมดปมเงิน 39 ล้านบาทแบ่งใครบ้าง](https://www.khaosod.co.th/wpapp/uploads/2024/11/panthep2.jpg ""ปานเทพ" ให้ปากคำคดี "ทนายตั้ม" จ่อแฉหมดปมเงิน 39 ล้านบาทแบ่งใครบ้าง")](https://www.khaosod.co.th/wpapp/uploads/2024/11/panthep2.jpg)

**‘อ.ปานเทพ‘ เข้าให้ปากคำตำรวจ คดี ฉ้อโกง ทนายตั้ม‘ จ่อเปิดคลิปเกี่ยวข้องทางคดี ยัน รู้เส้นเงิน ปม 39 ล้าน ว่าแบ่งใครบ้าง เชื่อคลี่คลายเร็วนี้**

เมื่อเวลา 12.50 น. วันที่ 18 พ.ย.67 ที่บก.ป. นายปานเทพ พัวพงษ์พันธ์ คณบดีวิทยาลัยการแพทย์แผนตะวันออก มหาวิทยาลัยรังสิต เข้าให้ปากคำในฐานะพยานคดีของนายษิทรา เบี้ยบังเกิด หรือทนายตั้ม ฉ้อโกงน.ส. จตุพร อุบลเลิศ หรือเจ๊อ้อย โดยระบุว่า เจ้าหน้าที่ตำรวจเชิญมาเป็นพยาน ในฐานะที่เป็นผู้ได้รับเรื่องจากนางจตุพร

โดยเมื่อช่วงเช้านางจตุพรได้เดินทางมาที่บ้านพระอาทิตย์ เป็นครั้งที่ 3 เพื่อมาขอบคุณนายสนธิ ลิ้มทองกุล เว็บไซต์ผู้จัดการ และฝากขอบคุณสื่อมวลชนทุกค่ายที่ให้ข้อมูลเรื่องนี้ นอกจากนี้ ยังมีการสัมภาษณ์เพิ่มเติมพิเศษในประเด็นอื่นๆ ที่เกิดขึ้น ทำให้เราติดตามประเด็นนี้ต่อไป โดยเฉพาะคลิปที่สื่อมวลชนยังไม่ทราบ

โดยเราจะเผยแพร่เป็นระยะ และจะสัมภาษณ์น.ส.จตุพร เป็นกรณีพิเศษเพิ่มเติม รวมถึงหลังจากนี้รายการ สนธิทอล์ค จะมีเปิดคลิปที่เกี่ยวข้องกับคดี ในเวลาที่เหมาะสม ซึ่งในขณะนี้มั่นใจแล้วว่า กรณีเงิน 39 ล้านบาท จะมีความคืบหน้าในคดีอย่างแน่นอน และจะมีความชัดเจนว่า มีการแบ่งเงินกันเท่าไหร่ และแบ่งไปให้ใครบ้าง ซึ่งทั้งหมดในขณะนี้ นางจตุพรได้ทราบข้อเท็จจริงแล้ว และเจ้าหน้าที่ตำรวจก็ทราบแล้วเช่นเดียวกัน จึงเชื่อว่าคดีนี้จะคลี่คลายในเร็ววันอย่างแน่นอน



อย่างไรก็ตาม ยังมีบางประเด็นที่สังคมอาจจะยังไม่เข้าใจ กรณีที่นายษิทรามีความพยายามจะนำลูกมาเป็นบุตรบุญธรรมของน.ส.จตุพร ซึ่งพบว่าแท้ที่จริงแล้ว มีขบวนการก่อนหน้านั้น คือการทำพินัยกรรม และให้นายษิทราเป็นผู้จัดการมรดก โดยเฉพาะครั้งแรกยังไม่มีผู้จัดการมรดก ครั้งที่ 2 สำนักงานทนายความษิทรา มีการแปลงเป็นผู้จัดการมรดก แล้วยังพบว่า มีพฤติการณ์ที่ตามมาหลังจากนั้น ทั้งเรื่องของการติด GPS ในรถของน.ส.จตุพร จนทำให้รู้สึกไม่ปลอดภัย และยังชวนไปในสถานที่ต่างๆ ที่อาจจะไม่มีสัญญาณ GPS ซึ่งนางจตุพรได้ปฏิเสธทั้งหมด

นายปานเทพ กล่าวต่อว่า แม้ขณะนี้ได้มีการเปลี่ยนแปลงเรื่องพินัยกรรมเรียบร้อยแล้ว แต่นายษิทรายังไม่คืนพินัยกรรมฉบับก่อนเลย แม้จะทวงมีการถามไปแล้ว โดยเจ้าตัวอ้างว่าได้ทำลายไปแล้ว แต่ก็ไม่เคยทำลายให้เห็นต่อหน้าน.ส.จตุพร ฉะนั้นข้อมูลทั้งหมดจะถูกนำมาประกอบคดี ให้มีความแน่นหนามากขึ้น ในข้อหาฉ้อโกงเป็นปกติธุระ ส่วนลักษณะฉ้อโกงเป็นอย่างไรจะเปิดให้ฟังในรายการสนธิทอล์คอีกครั้งหนึ่ง

สำหรับมูลค่าความเสียหายก็เป็นพินัยกรรมทั้งหมดที่เป็นสกุลเงินในต่างประเทศ และจะได้เห็นวิธีการ และวิธีคิดของนายษิทราตั้งแต่แรก โดยเฉพาะประเด็น 39 ล้านบาท จะยิ่งชัดเจนมากขึ้น ว่าทั้งหมดเป็นกระบวนการหลอกลวงหรือไม่ ซึ่งขณะนี้รู้แม้กระทั่งว่าเงิน 2 ล้านบาทแรก ที่อ้างว่าโอนไปที่ดาราจีน แท้จริงแล้ว มีการโอนเงินเพียงแค่ 1 ครั้งในมูลค่า 100,000 บาทเท่านั้น



ส่วนเงินที่เหลือเป็นเรื่องเท็จ ซึ่งเป็นการโกหก และนำเงินไปเฉยๆ รวมถึงมีการแจ้งความเท็จในเวลาต่อมา ซึ่งที่สำคัญเงิน 39 ล้านบาท มีการแบ่งเงินแล้วชัดเจน มีก้อนหนึ่งที่เป็นเงินจำนวน 20 ล้านบาทมีการแบ่งสรรปันส่วน มีขบวนการขนเงินกันอย่างชัดเจน ฉะนั้นนายษิทรา จะอ้างว่าไม่รู้ไม่ได้ เพราะอย่างน้อยตัวเองก็มีการพูดคุยโทรศัพท์ติดต่อผ่านแอปพลิเคชันไลน์ จึงเชื่อว่าคดีนี้จะคืบหน้า และจะเป็นพฤติกรรมที่ร้อยเรียงเรื่องราวสอดรับกับคดี 71 ล้านบาทอย่างแน่นอน

![](https://www.khaosod.co.th/wpapp/uploads/2024/11/S__397000721_0-696x392.jpg)

นายปานเทพ กล่าวอีกว่า คดีนี้เริ่มปี65 และยกเลิกในปี67 ซึ่งกว่าน.ส.จตุพร จะรู้เรื่องทั้งหมด ก็มีปัญหา จึงเป็นที่มาของการยกเลิกในภายหลัง และเรื่องนี้น.ส.จตุพรพบพฤติกรรมผิดปกติ จึงได้ไปทำพินัยกรรมฉบับที่ 3 กับหน่วยงานภาครัฐเป็นที่เรียบร้อยแล้ว ฉะนั้นพินัยกรรมฉบับเก่าจึงไม่ผูกพัน และทางเรามีเจตนาที่ต้องการจะยกเลิกอย่างชัดเจน และยังพบว่า มีความผิดปกติในหลายกรณี ทั้งในเรื่องของการใช้เงิน, การใช้รถหรู และรวมถึงกรณีเงิน 71 ล้านบาท จึงคิดว่าต้องมีการยุติอะไรบางอย่างเกิดขึ้น

เมื่อถามว่า นอกจากนายษิทราแล้ว ยังมีใครเกี่ยวข้องกับเส้นทางการเงินหรือไม่ นายปานเทพ กล่าวว่า พยานปากหนึ่งที่สำคัญ คือพี่สาวของภรรยานายษิทรา ซึ่งทราบว่ามาให้การกับตำรวจแล้ว โดยจากการดำเนินการทั้งหมด เชื่อว่าพี่สาวของภรรยานายษิทรา ไม่น่าจะเป็นผู้สมรู้ร่วมคิด แต่น่าจะเป็นที่พักเงิน หรือให้ทำธุรกรรมบางอย่าง ที่เจ้าตัวไม่รู้ก็เป็นไปได้

ดังนั้น พยานปากนี้ถือเป็นพยานที่จะให้ข้อเท็จจริง และให้การเป็นประโยชน์ ซึ่งหากให้การที่เป็นประโยชน์ก็จะส่งผลดีต่อตัวพยานเอง รวมถึงมีเส้นบางๆ ระหว่างพยานกับผู้สมรู้ร่วมคิด หากอยู่ในฐานะพยานต้องแสดงความบริสุทธิ์ใจ และหากดูศักยภาพของบุคคลนี้ ก็เชื่อว่า เจ้าตัวไม่มีศักยภาพที่จะเล่นกลอุบายหรือบิดคดีช่วยใคร และน่าจะเป็นผู้ที่ให้การเป็นประโยชน์ต่อรูปคดี

ส่วนพยานอื่นๆ ก็มีการสอบไปเยอะเช่นกัน และเชื่อว่าน่าจะมีความคืบหน้าในรูปของคดี โดยเราต้องเชื่อมั่นว่า ผู้บัญชาการตำรวจสอบสวนกลาง และผู้บังคับการกองปราบรวม รวมถึงคณะทำงานที่ตั้งขึ้น เป็นคณะทำงานที่มีความเข้มแข็งในเรื่องของการค้นหาข้อมูล และการสืบสวนสอบสวน ดังนั้นถ้านายษิทราไปประกาศว่า เชื่อมั่นภายใต้ตำรวจชุดนี้ทั้งหมด พวกเราก็เชื่อมั่นเช่นกัน

![](https://www.khaosod.co.th/wpapp/uploads/2024/11/S__397000718_0-696x392.jpg)

นายปานเทพ กล่าวอีกว่า ที่มาถึงจุดนี้ได้ ต้องพูดตามตรงว่า น.ส.จตุพร คิดจะดำเนินการเพียงเรื่อง 71 ล้านบาทเท่านั้น แต่ความคืบหน้าทั้งหมด ไม่ว่าจะเป็นคดี 71 ล้านบาท หรือ 39 ล้านบาท จนถึงล่าสุดคือเรื่องของการแบ่งเงิน ส่วนหนึ่งมาจากสื่อมวลชนที่คอยผลักดันให้เกิดความจริง แต่อีกส่วนหนึ่งคือตำรวจไปแสวงหาข้อเท็จจริง จนกระทั่งรู้ความจริงทั้งหมดว่าเกิดอะไรขึ้น

ทำให้น.ส.จตุพร สามารถไปแจ้งความเพิ่มเติม และเพิ่มข้อหากรรมเข้าไปได้ รวมถึงตำรวจก็ต้องรวบรวมหลักฐานมา จนนำไปสู่คดีฉ้อโกงเป็นปกติธุระได้ ฉะนั้นหากเราเชื่อมั่นในตำรวจชุดนี้ เราก็ต้องเชื่อว่า ตำรวจชุดนี้จะทำงานอย่างตรงไปตรงมามากที่สุด

นายปานเทพ ย้ำว่า น.ส.จตุพร เชื่อมั่นในกระบวนการยุติธรรม รวมถึงพยานหลักฐาน แต่เริ่มรู้สึกว่า ตนเองควรได้รับความคุ้มครอง และความปลอดภัย ซึ่งจะเดินทางไปไหนก็มีความรอบคอบและรัดกุมมากขึ้น

ส่วนกรณีนายสายหยุด เพ็งบุญชู ทนายความของนายษิทรา ที่บอกว่ามั่นใจในตัวลูกความนั้น มองว่าก็เป็นเรื่องธรรมดา ไม่มีทนายคนไหนไม่มั่นใจลูกความของตนเอง และเป็นธรรมชาติของการต่อสู้คดีความในกระบวนการยุติธรรม แต่ตนเห็นหลักฐานรวมกับที่นายสายหยุด ได้พูดในการออกอากาศอยู่หลายครั้ง จึงมั่นใจว่า คดีนี้ฝ่ายโจทก์น่าจะเป็นฝ่ายที่ได้เปรียบมากกว่า