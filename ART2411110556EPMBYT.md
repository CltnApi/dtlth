---
layout: post
code: "ART2411110556EPMBYT"
origin_url: "https://www.khaosod.co.th/breaking-news/news_9499909"
image: "https://github.com/user-attachments/assets/b6ed5bbf-9e28-4c24-a406-fd64f4dd89e8"
title: "เปิดคลิปนาทีจับ ตี่ลี่ฮวงจุ้ย โดน2ข้อหา อายัดทรัพย์ อึ้ง เผยที่มารถหรู2คัน"
description: "เปิดคลิปนาทีจับ ตี่ลี่ฮวงจุ้ย หมอดูซินแสดัง หลอกขายวัตถุมงคลแก้เคล็ด โดน 2 ข้อหา อายัดทรัพย์ด้วย อึ้ง เปิดที่มารถหรู 2 คัน"
category: "HOT_NEWS"
language: "th"
date: 2024-11-11T06:06:00.513Z
---

# เปิดคลิปนาทีจับ ตี่ลี่ฮวงจุ้ย โดน2ข้อหา อายัดทรัพย์ อึ้ง เผยที่มารถหรู2คัน

[![เปิดคลิปนาทีจับ ตี่ลี่ฮวงจุ้ย โดน2ข้อหา อายัดทรัพย์ อึ้ง เผยที่มารถหรู2คัน](https://www.khaosod.co.th/wpapp/uploads/2024/11/Tee-Li-Feng-Shui-Master-Fortune-Teller.jpg "เปิดคลิปนาทีจับ ตี่ลี่ฮวงจุ้ย โดน2ข้อหา อายัดทรัพย์ อึ้ง เผยที่มารถหรู2คัน")](https://www.khaosod.co.th/wpapp/uploads/2024/11/Tee-Li-Feng-Shui-Master-Fortune-Teller.jpg)

**เปิดคลิปนาทีจับ ตี่ลี่ฮวงจุ้ย หมอดูซินแสดัง หลอกขายวัตถุมงคลแก้เคล็ด โดน 2 ข้อหา อายัดทรัพย์ด้วย อึ้ง เปิดที่มารถหรู 2 คัน**

เมื่อเวลา 11.30 น. วันที่ 11 พ.ย.2567 ที่กองบังคับการปราบปราม (บก.ป.) พล.ต.ท.จิรภพ ภูริเดช ผบช.ก. พร้อมด้วย พล.ต.ต.สุวัฒน์ แสงนุ่ม, พล.ต.ต.จรูญเกียรติ ปานแก้ว, พล.ต.ต.โสภณ สารพัฒน์ รอง ผบช.ก., พล.ต.ต.มนตรี เทศขัน ผบก.ป. และ พ.ต.อ.มนูญ แก้วก่ำ ผกก.1 บก.ป.

แถลงจับกุม นายธนวันต์ จิรเจริญเวศน์ หรือ ตี่ลี่ฮวงจุ้ย หมอดูซินแสชื่อดัง ผู้ต้องหาหมายจับศาลอาญา ข้อหา “ฉ้อโกง และฟอกเงิน” หลังก่อเหตุหลอกลวงเงินผู้เสียหายจำนวนมาก ให้เช่าวัตถุมงคลแก้เคล็ด เสริมโชคลาภ จนสูญเงินรวมกันกว่า 108 ล้านบาท หลังถูกจับกุมตัวได้ที่ จ.ปทุมธานี

เปิดคลิปนาทีจับ ตี่ลี่ฮวงจุ้ย หมอดูซินแสดัง หลอกขายวัตถุมงคลแก้เคล็ด โดน 2 ข้อหา อายัดทรัพย์ด้วย อึ้ง เปิดที่มารถหรู 2 คัน

พล.ต.ท.จิรภพ เปิดเผยว่า สำหรับคดีนี้มีผู้เสียหายรายหนึ่งเข้ามาแจ้งความกับ บช.ก. หลังจากนั้นก็มีผู้เสียหายรายอื่น ๆ เข้ามาแจ้งความอย่างต่อเนื่อง รวมผู้เสียหายทั้งสิ้น 67 คน มูลค่าความเสียหาย 108 ล้านบาท



พล.ต.ท.จิรภพ กล่าวต่อว่า สำหรับพฤติการณ์ของผู้ต้องหา มีการเปิดบริษัทรับดูดวงฮวงจุ้ย พร้อมนำเสนอให้ทำพิธีต่าง ๆ รวมไปถึงให้ซื้อวัตถุมงคลต่าง ๆ อาทิ กิเลน หรือสิงห์คู่หลายครั้ง

[![](https://www.khaosod.co.th/wpapp/uploads/2024/11/11-ตี่ลี่5.jpg)](https://www.khaosod.co.th/wpapp/uploads/2024/11/11-ตี่ลี่5.jpg)

พล.ต.ท.จิรภพ กล่าวอีกว่า ภายหลังผู้เสียหายไม่ได้ของตามที่สั่ง บางรายสั่งของไปตั้งแต่ปี 63 จนถึงตอนนี้ก็ยังไม่ได้รับของ ซึ่งผู้ต้องหามีพฤติกรรมแบบนี้มาอย่างต่อเนื่อง เป็นเหตุให้ทางตำรวจสอบสวนกลางขออำนาจศาลออกหมายจับผู้ต้องหารายนี้ตั้งแต่เมื่อวันที่ 8 พ.ย.ที่ผ่านมา

[![](https://www.khaosod.co.th/wpapp/uploads/2024/11/11-ตี่ลี่8.jpg)](https://www.khaosod.co.th/wpapp/uploads/2024/11/11-ตี่ลี่8.jpg)

พล.ต.ท.จิรภพ กล่าวว่า หลังจากหมายจับออกแล้ว เจ้าหน้าที่ตำรวจได้มีการติดตามปรากฏว่าทางตัวผู้ต้องหาไม่ได้อยู่ที่บ้าน โดยได้รับข้อมูลว่ามีคนพาตัวผู้ต้องหาไปบริเวณชายแดนที่ติดกับประเทศเพื่อนบ้าน ซึ่งตรงนี้จะต้องสืบสวนสอบสวนและหาพยานหลักฐาน หากพบว่าผู้ต้องหาพยายามหลบหนีออกนอกประเทศหรือไม่ ถ้าพบก็จะถูกดำเนินคดีเพิ่มอีกหนึ่งข้อหาด้วย

[![](https://www.khaosod.co.th/wpapp/uploads/2024/11/11-ตี่ลี่2-1.jpg)](https://www.khaosod.co.th/wpapp/uploads/2024/11/11-ตี่ลี่2-1.jpg)

พล.ต.ท.จิรภพ กล่าวต่อว่า หลังจากเจ้าหน้าที่ตำรวจได้ติดตามหาตัวผู้ต้องหา และมอนิเตอร์อยู่ตลอดเวลา พร้อมล็อกพื้นที่ตามชายแดนป้องกันการหลบหนีไว้ กระทั่งช่วงเวลาประมาณ 04.30 น.ของวันนี้ พบว่าตัวผู้ต้องหาได้กลับมาอยู่บริเวณบ้านพักย่านปทุมธานี จึงได้เข้าจับกุมตัวผู้ต้องหาทันที

[![](https://www.khaosod.co.th/wpapp/uploads/2024/11/11-ตี่ลี่7.jpg)](https://www.khaosod.co.th/wpapp/uploads/2024/11/11-ตี่ลี่7.jpg)

เบื้องต้นสอบสวนผู้ต้องหา ให้การปฏิเสธทุกข้อกล่าวหา ก็เป็นสิทธิ์ของผู้ต้องหา ซึ่งขณะนี้อยู่ระหว่างสอบปากคำอยู่ คาดว่าน่าจะมีข้อหามากกว่านี้อย่างแน่นอน

[![](https://www.khaosod.co.th/wpapp/uploads/2024/11/11-ตี่ลี่6.jpg)](https://www.khaosod.co.th/wpapp/uploads/2024/11/11-ตี่ลี่6.jpg)

พล.ต.ท.จิรภพ กล่าวด้วยว่า ขณะนี้ยังไม่ได้มีการตรวจยึดทรัพย์สินของผู้ต้องหาแต่อย่างใด ก็คงจะดำเนินการในขั้นตอนต่อไป ซึ่งพบว่าเงินที่ได้มาจากการกระทำผิดนั้น ตัวผู้ต้องหาได้นำไปใช้แล้ว ทราบว่าบางส่วนนำไปใช้เล่นการพนัน

[![](https://www.khaosod.co.th/wpapp/uploads/2024/11/11-ตี่ลี่3-1.jpg)](https://www.khaosod.co.th/wpapp/uploads/2024/11/11-ตี่ลี่3-1.jpg)

ส่วนกรณีรถหรู 2 คันที่อายัดมาเมื่อ 2 วันก่อน ทราบว่ามีคันหนึ่งเป็นรถหรู ลัมโบร์กีนี เป็นรถที่ผู้ต้องหาเช่ามาใช้ในราคาเดือนละ 1 ล้านบาท คาดว่าน่าจะเช่ามาเพื่อสร้างโปรไฟล์เท่านั้น