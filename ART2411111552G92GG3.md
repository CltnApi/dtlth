---
layout: post
code: "ART2411111552G92GG3"
origin_url: "https://www.khaosod.co.th/entertainment/news_9500878"
image: "https://github.com/user-attachments/assets/2d70f6ee-ba37-4bd5-a902-d2e8fc63649b"
title: "อั้ม พัชราภา เผยเหตุไม่ค่อยออกจากบ้าน ตอบปมดราม่า เอ ศุภชัย ขายอาหารแพง"
description: "อั้ม พัชราภา เผยเหตุไม่ค่อยออกจากบ้าน เล่าแพลนงานวันเกิ..."
category: "ENTERTAINMENT"
language: "th"
date: 2024-11-11T15:56:32.122Z
---

# อั้ม พัชราภา เผยเหตุไม่ค่อยออกจากบ้าน ตอบปมดราม่า เอ ศุภชัย ขายอาหารแพง

[![อั้ม พัชราภา เผยเหตุไม่ค่อยออกจากบ้าน ตอบปมดราม่า เอ ศุภชัย ขายอาหารแพง](https://www.khaosod.co.th/wpapp/uploads/2024/11/auma.jpg "อั้ม พัชราภา เผยเหตุไม่ค่อยออกจากบ้าน ตอบปมดราม่า เอ ศุภชัย ขายอาหารแพง")](https://www.khaosod.co.th/wpapp/uploads/2024/11/auma.jpg)

**อั้ม พัชราภา เผยเหตุไม่ค่อยออกจากบ้าน เล่าแพลนงานวันเกิดเดือนหน้า ตอบปมดราม่า เอ ศุภชัย ขายอาหารแพง ลั่นเจ้าตัวเครียดมาก**

วันที่ 11 พ.ย.67 เรียกได้ว่านานๆ ที ซูเปอร์สตาร์ตัวแม่ อย่าง อั้ม พัชราภา ไชยเชื้อ ถึงจะออกมารับงาน ล่าสุดแม่อั้มมาร่วมงานฉลองครบรอบ 60 ปี บิวตี้เจมส์ โชว์ความงดงามไฮจิวเวลรี่แบรนด์ไทย ที่จัดขึ้น ณ โรงแรมดุสิตธานี กรุงเทพ ก็ได้ร่วมให้สัมภาษณ์กับสื่อมวลชนถึงแพลนงานวันเกิดที่จะถึงในเดือนหน้า พร้อมตอบคำถามถึงประเด็นดราม่าขายอาหารแพงของเอ ศุภชัย ศรีวิจิตร ผู้จัดการส่วนตัวของแม่อั้มให้ฟังว่า

เดือนหน้าใกล้วันเกิดแล้ว แพลนอะไรไว้หรือยัง?  
“ไม่มีเลยค่ะ ตอนแรกอยากจัดนะ เพราะสมมุติปีเราไม่ได้จัด ต้องแยกแต่ละวันแล้วมันเหนื่อยไงคะ ก็เลยวันเดียวกันดีกว่าไหม แต่ยังไม่ได้คิดอะไรเลยค่ะ มันไม่ได้อยากจัด”

หรือเอาใกล้ๆ กว่านี้ไหมอาจจะมีฟีลขึ้นมา?  
“ก็ยังไม่แน่ใจ”

เรื่องทำบุญก็ยังไม่ได้วางไว้ใช่ไหม?  
“ยังไม่คิดอะไรเลยค่ะ คิดว่าใกล้วันเกิดอาจจะตื่นเต้น แต่ตอนนี้เฉยๆ ค่ะ”

คือฟีลมันหายไปเลย?  
“หาย ไม่อยากเจอคน ไม่อยากอะไรเลยค่ะ”

ADVERTISEMENT

ความรู้สึกแบบนี้เป็นมาหลายปีแล้วหรือยัง?  
“ตั้งแต่โควิด-19 ก็คือไม่อยากออก”

คือชีวิตมันเปลี่ยนไปเลย?  
“เปลี่ยนสุดๆ เลย จากที่ไม่เคยอยู่บ้านเลยสักวัน เมื่อก่อน 7 วันอยู่วันเดียว วันเดียวก็ถือว่าหรูหราแล้ว แต่เดี๋ยวนี้ออกวันหนึ่ง เครียดเลย นั่งรถชั่วโมงนึงปวดหัว ไมเกรน”

เพราะเรานอยด์ใช่ไหม?  
“ไม่ มันเป็นไมเกรนอยู่แล้ว คนถ่ายละครโดนแดด แล้วมันก็ไม่ได้เป็นมาหลายปี พอเราอยู่บ้านนานๆ แล้วออกไปทีนึงนั่งรถไป เวียนหัว ก็ไมเกรนละ ”

ก็เลยต้องดูก่อนว่าวันเกิดที่จะถึงนี้จะยังไง?  
“ใช่ ยังไม่รู้เลยค่ะ”

เด็กในสังกัดเราขายของเก่งมาก?  
“อุดหนุนเขาตลอด ไม่ได้ขอฟรีนะ ช่วงหลังๆ ถ้าลองเมนูใหม่ๆ เขาจะให้ฟรี อั้มก็จะบอกเขาว่าของซื้อของขาย ถ้าปล้นเราก็ปล้น ขอก็คือขอ แต่อันนี้ของซื้อของขายเราอยากจะอุดหนุนเขา เราก็ซื้อไปฝากคนนู้นคนนี้”

อะไรของเขาที่เด็ดจนเราต้องซื้อซ้ำ?  
“คือจริงๆ แล้วอั้มต้องบอกว่าอั้มทานข้าวบ้านพี่เอ เขาส่งมาที่บ้านนานมากแล้ว เรารู้ว่ามันอร่อย อะไรที่เด็ดที่สุดนะ แกงเผ็ด เมนูใหม่ ไข่พะโล้เนี่ยอร่อยอยู่แล้ว แต่อั้มไม่ได้กินรสชาตินี้ อั้มกินรสชาติที่ไม่ได้ใส่สามเกลอ ไม่ได้ใส่อะไรที่มันเป็นเครื่องเทศ อั้มเป็นสายหวานๆ แกงเผ็ด แกงกระดูกหมู ต้มจืด อร่อยมาก น้ำจิ้มซีฟู้ดอร่อยมาก กุ้ง อั้มพูดเดี๋ยวคนก็จะมาด่าอั้มว่าอวยกันเอง อั้มไม่ได้อวยนะแต่ อั้มพูดจริงๆ ว่าอร่อย แต่ความอร่อยของแต่ละคนก็ไม่เหมือนกันเนาะ อร่อยมากๆ ชอบ แล้วถ้าเมนูกุ้งแม่น้ำออกมาอร่อยมาก”

เราเคยเก็บค่ารีวิวให้เขาไหม?  
“อุ้ย อย่าไปพูดสิ ล่าสุดเขาโอนให้ 30,000 นะน้องอั้ม (หัวเราะ) เขาเห็นว่าเราตั้งใจ คือไม่ได้ปล้นเขาเลย บางวันเขาบอกน่าจะมาปล้นพี่เอที่บ้าน เราก็เลยรีวิวบ่อยๆ เลย ไม่ได้ให้ตลอดหรอกค่ะ เราทำให้เพราะเราอยากทำ เพราะเราเห็นเขาตั้งใจ แล้วเขาชอบทำกับข้าว เขามีความสุข”

หลายคนก็ชมว่าพี่เอขยันมากทำทุกอย่าง?  
“ใช่เขาขยัน เขาไฮเปอร์มากๆ เลย อั้มอยากได้ครึ่งนึงของเขา”

หลายคนแซวพี่เอร้อนเงิน?  
“ใช่ หลายคนสงสัยพี่เขาต้องร้อนเงินมากแน่ๆ เลย (เราปล้นบ่อยหรือเปล่า?) ไม่ได้บ่อย เพราะไม่ได้ออกไปเจอเลย เขาบอกมาบ้านพี่เอสิ มาปล้นพี่เอหน่อย”

ระหว่างเราปล้นกับเขาโอนเงินมาอันไหนดีกว่ากัน?  
“คือตอนหลังไปปล้นไม่ค่อยได้แล้ว เพราะนางไม่กดเงินแล้ว ก่อนหน้านี้มีเงินในกระเป๋าเยอะ ตอนหลังไม่กดแล้ว เพราะรู้ว่าอั้มมาแล้วเงินหายริบ”

เคยถามไหมว่าทำไมขยันขนาดนี้ ไม่เหนื่อยเหรอ?  
“เคยถามเรื่องที่เขาชอบลงรูป ทำไมเธอลงรูปเยอะอั้มก็อันฟอลโลเขาเลย จริงๆ ไม่ได้ทะเลาะอะไรกัน แต่จริงๆ อั้มเห็นคนลงรูปเยอะๆ แล้วอั้มเวียนหัว ชอบอะไรที่ไม่ต้องลง อย่าลง ถ้าไม่สวยจริงอย่าลง อุ้ย (หัวเราะ) คือพี่เอ ชอบแต่งรูปบ้างอ่ะเนาะ เราก็เห็นอย่างนี้ เพราะมันสวยจริงเกินไป เราก็อาจจะหมั่นไส้น้องใหม่ (ยิ้ม)

ให้โอกาสแก้ตัวชมเขาหน่อย ล่าสุดเขาลงรูปว่ายน้ำ?  
“อั้มไม่เห็นนะ อั้มไม่ค่อยได้ดูไอจีเลย”

เด็กเราลงชุดว่ายน้ำเยอะเราโกรธไหม?  
“คือตอนนี้เขาดูดีขึ้นจริงๆ อันนี้ไม่ได้โกหก ตอนผอมลงแรกๆ หน้าเขาเหี่ยว เพราะเขาลดเร็วเกินไป ตอนนี้เขากินขึ้นมันก็ดีขึ้นกว่าจริงๆ แล้วผิวเขาดีขึ้นจริงๆ”

แสดงว่าเซ็กซี่ได้ พี่อั้มไม่ห้าม?  
“ได้ค่ะ แต่ถ้าใครอยากเห็นรูปจริงเดี๋ยวอั้มไปถ่ายให้”

เรื่องดราม่าของพี่เอ อาหารแพง?  
“เราบอกเขาว่าแพงจังเลย แต่พอเขามาแจกแจงหมู เขาซื้อหมูจากคนที่อั้มสั่ง ซื้ออันนู้น อันนี้ เอ่อ อั้มเข้าใจแล้วว่าทำไมราคานั้น ส่วนกุ้ง ก็ถามว่าทำไมถูกจังเลย มันไม่ชิน 390, 399 บาท ทำไมถูก ทำไมเมนูอื่นแพง เขาก็บอกว่าเขาลงตามต้นทุนของเขา ที่จริงกุ้งเขาไม่ได้กำไรเลย แล้วน้ำจิ้มเขาก็ให้ถุงใหญ่ แล้วทุกอย่างมันแพงนะคะ นี่ไม่ได้อวยนะ ไม่ได้เข้าข้าง บางอย่างแพงก็รู้สึกแพง แต่พอเรารู้ว่าซื้อของจากคนนู้นคนนี้ก็เข้าใจได้ อั้มว่ามันแพงอะไรรู้ไหม ค่ารถ (ค่าขนส่ง) พอเราบวกค่ารถไป ก็รู้สึกแพงที่ค่ารถแหละ”

พี่เอเครียดไหมพอเจอดราม่า?  
“เครียดค่ะ”

เขาว่ายังไงบ้าง?  
“นางก็ไม่ได้ว่าอะไร จริงๆ นางเป็นคนโลกสดใส แบ๊วๆ อ่ะค่ะ ก็ปล่อยผ่านไป ทุกข์ใจนางก็ไม่ค่อยดูอะไรหรอก”

เดี๋ยวมีเมนูใหม่มาเรื่อยๆ?  
“มีเยอะค่ะ อาหารอร่อยนะคะ”

ถามถึงติ๊กต็อกบ้างเปิดไว้ทำไมเปิดแล้วไม่เล่น?  
“ไอจียังไม่เล่นเลย นานๆ มาเข้าทีนึง ถ้าไม่ถ่ายหมา อั้มก็ไม่เปิดไว้เลย อยู่บ้านไม่ว่างนะ เลี้ยงหมา หมาไม่สบาย แล้วก็ดูซีรีส์”

ปีนกำแพงเมืองจีน?  
“กลับไทยไม่ถูกเลย ไม่ได้อยู่เมืองไทยนะ ขอโทษค่ะ”

หลายคนก็จะแซวพี่อั้มเปิดติ๊กต็อกแต่ไม่มีความเคลื่อนไหวอะไร?  
“ไม่ดูข่าว ไม่อะไรเลยค่ะ ดูแล้วมันเครียดไงบางครั้ง ช่วงนี้มันเครียดก็เลยไม่ดูเลยดีกว่า ไม่ได้ถ่ายรูปเลยอยู่บ้านใส่ชุดนอนทั้งวัน เช้า กลางวัน อาบน้ำวันละรอบ อั้มตั้งใจแล้วว่ามกราคมขึ้นไปจะอาบ 2 รอบ อาบ 3 รอบก็ได้ อาจจะเริ่มแบบว่าออกจากบ้านมากขึ้นดีกว่า เดี๋ยวดูก่อน เพราะน้องหมาไม่สบายมาก”

ตั้งเป้าปีหน้าคือการออกจากบ้านเยอะ?  
“ตั้งเป้าก่อนว่าเราจะต้องพยายามออก เพราะเวลาออกเจอคนแล้วมันเหนื่อย”