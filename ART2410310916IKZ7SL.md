---
layout: post
code: "ART2410310916IKZ7SL"
origin_url: "https://www.khaosod.co.th/https://www.khaosod.co.th/sports/news_9483853"
image: "https://github.com/user-attachments/assets/20e3c75e-52ad-4f37-bf26-ae93d3551280"
title: "รุด ฟาน นิสเทลรอย เปิดใจหลังประเดิมคุมทัพหรูพา แมนยู ถล่ม เลสเตอร์ ซิตี้"
description: "รุด ฟาน นิสเทลรอย กุนซือรักษาการ แมนเชสเตอร์ ยูไนเต็ด เปิดใจหลังประเดิมคุมทัพด้วยชัยชนะเหนือ เลสเตอร์ ซิตี้ โดยยกเครดิตให้ลูกทีมกับผลงานที่เกิดขึ้น พร้อมยืนยันจะทำเต็มที่เพื่อช่วยสโมสรตลอดการอยู่ในตำแหน่งดังกล่าว"
category: "SPORTS"
language: "th"
date: 2024-11-01T11:49:53.576Z
---

# รุด ฟาน นิสเทลรอย เปิดใจหลังประเดิมคุมทัพหรูพา แมนยู ถล่ม เลสเตอร์ ซิตี้

[![รุด ฟาน นิสเทลรอย เปิดใจหลังประเดิมคุมทัพหรูพา แมนยู ถล่ม เลสเตอร์ ซิตี้](https://www.khaosod.co.th/wpapp/uploads/2024/10/ruud-Manchester-United-7433.jpg "รุด ฟาน นิสเทลรอย เปิดใจหลังประเดิมคุมทัพหรูพา แมนยู ถล่ม เลสเตอร์ ซิตี้")](https://www.khaosod.co.th/wpapp/uploads/2024/10/ruud-Manchester-United-7433.jpg)

**รุด ฟาน นิสเทลรอย กุนซือรักษาการ แมนเชสเตอร์ ยูไนเต็ด เปิดใจหลังประเดิมคุมทัพด้วยชัยชนะเหนือ เลสเตอร์ ซิตี้ โดยยกเครดิตให้ลูกทีมกับผลงานที่เกิดขึ้น พร้อมยืนยันจะทำเต็มที่เพื่อช่วยสโมสรตลอดการอยู่ในตำแหน่งดังกล่าว**

โดย ฟาน นิสเทลรอย ได้รับหน้าที่ขึ้นมาเป็นผู้จัดการทีมขัดตาทัพของ แมนฯ ยูไนเต็ด แทนที่ อีริก เทน ฮาก ซึ่งโดนปลดจากตำแหน่ง และได้ประเดิมคุมทีมในเกมคาราบาว คัพ 2024-25 รอบ 16 ทีมสุดท้าย เมื่อวันที่ 30 ต.ค.

ผลปรากฏว่า “ปีศาจแดง” เปิดสนาม โอลด์ แทรฟอร์ด ถล่ม “สุนัขจิ้งจอก” ขาดลอย 5-2 โดยเกมนี้เจ้าถิ่นได้ประตูจาก คาเซมิโร นาที 15 และ39, อเลฮานโดร การ์นาโช นาที 28 และบรูโน แฟร์นานเดส นาที 36 และ59 ส่วนทีมเยือนได้จาก บิลัล เอล คานนูสส์ นาที 33 และคอเนอร์ โคดี นาที 45+3 ผ่านเข้ารอบ 8 ทีมสุดท้ายไปพบกับ ท็อตแนม ฮอตสเปอร์

Soccer Football – Carabao Cup – Round of 16 – Manchester United v Leicester City – Old Trafford, Manchester, Britain – October 30, 2024 Manchester United interim manager Ruud van Nistelrooy reacts REUTERS/Peter Powell EDITORIAL USE ONLY.



หลังเกมเฮดโค้ชวัย 48 ปีให้สัมภาษณ์ว่า “ชัดเจนว่านี่จะเป็นแค่ช่วงสั้นๆ (สำหรับการคุมทีม) ดังนั้นสำหรับผม วันนี้จึงเป็นวันที่สำคัญที่สุดในระยะเวลาอันสั้นเช่นนี้ เราต้องทำให้ทุกอย่างเป็นไปด้วยดี และผ่านเข้ารอบก่อนรองชนะเลิศ ต้องยกความดีความชอบให้กับนักเตะ พวกเขาทำผลงานได้ยอดเยี่ยมในวันนี้”

“เราทำประตูได้สวยหลายลูก ลูกแรกเป็นลูกยิงสุดสวยของ คาเซมิโร แต่ผมต้องบอกว่าเราก็มีโชคด้วยเช่นกัน เราทำได้ห้าประตู แต่กับ เวสต์แฮม เฟเนร์บาห์เช และเบรนต์ฟอร์ด เราสร้างโอกาสทองได้มากกว่ามาก ทันใดนั้นเราก็มีโชคเข้าข้าง ทำให้วันนี้เป็นวันที่ยอดเยี่ยม”

“ตอนนี้โฟกัสอยู่ที่ เชลซี (ศึกพรีเมียร์ลีก)ในวันอาทิตย์ และผมไม่ได้มองไปไกลกว่านั้นแล้ว”