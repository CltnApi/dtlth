---
layout: post
code: "ART24112002410HJC76"
origin_url: "https://www.khaosod.co.th/lifestyle/news_9512288"
image: "https://github.com/user-attachments/assets/3c35aa2f-47a3-4df1-8852-72780e292fa3"
title: "หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้"
description: "จากถนนต้นตาล ปลูกโดยดาบวิชัย หรือร.ต.ต.วิชัย สุริยุทธ ชาวอุทุมพรพิสัย จังหวัดศรีสะเกษ สร้างสิ่งที่ยิ่งใหญ่ให้กับคนในพื้นที่และสิ่งแวดล้อมที่ยั่งยืน"
category: "LIFESTYLE"
language: "th"
date: 2024-11-20T02:46:25.482Z
---

# หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้

[![หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้](https://www.khaosod.co.th/wpapp/uploads/2024/11/ปก-10-scaled.jpg "หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้")](https://www.khaosod.co.th/wpapp/uploads/2024/11/ปก-10-scaled.jpg)

จากถนนต้นตาล ปลูกโดย **ดาบวิชัย** หรือ **ร.ต.ต.วิชัย สุริยุทธ** ชาวอุทุมพรพิสัย จังหวัดศรีสะเกษ สร้างสิ่งที่ยิ่งใหญ่ให้กับคนในพื้นที่และสิ่งแวดล้อมที่ยั่งยืน โดยทุกเช้าและหลังเลิกงาน ดาบวิชัยจะขับจักรยานยนต์ ตระเวนปลูกต้นไม้ไปตามพื้นที่ต่างๆ ในอำเภอปรางค์กู่ จังหวัดศรีสะเกษ

![หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้](https://www.khaosod.co.th/wpapp/uploads/2024/11/5_2-ptif.jpg)

**ซึ่งใช้เวลาปลูกต้นไม้มานานกว่า 30 ปี จำนวนมากกว่า 3 ล้านต้น จนทำให้ปรางค์กู่ จากอำเภอที่เคยจัดว่าแห้งแล้งที่สุด สามารถพลิกฟื้นกลับมาเป็นพื้นที่อุดมสมบูรณ์**

ดาบวิชัยปลูกต้นไม้ไว้ริมถนนหลายเส้นทางในจังหวัดศรีสะเกษ นอกจากจะสร้างความเขียวขจีให้พื้นที่แล้ว ยังสามารถสร้างอาชีพให้ชาวบ้านได้อีกด้วย อย่างเช่น ถนนต้นตาล ซึ่งปัจจุบันสามารถนำมาสร้างประโยชน์มากมาย สร้างรายได้ให้กับชุมชน

![](https://www.khaosod.co.th/wpapp/uploads/2024/11/139015_0-1.jpg)

![หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้](https://www.khaosod.co.th/wpapp/uploads/2024/11/125745_0.jpg)

_เห็นตัวอย่างได้จากที่บ้านโป่งสามัคคี ตำบลโคกจาน อำเภออุทุมพรพิสัย ซึ่งหมู่บ้านนี้มีการผลิตทำถุงผงถ่านดูดกลิ่น ที่สะอาดบริสุทธิ์กว่าถ่านไบโอชาร์ถึง 6 เท่า_

**โดยใช้ถ่านจากการเผาทางตาล หรือก้านตาล นั่นเอง**

![หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้](https://www.khaosod.co.th/wpapp/uploads/2024/11/5_1-ptif.jpg)

**นายรุ้ง จำปาทอง** อายุ 53 ปี ประธานวิสาหกิจชุมชนโคกหนองนาบ้านนอกคอกนา เจ้าของไอเดีย เล่าให้ฟังถึงการทำถุงผงถ่านดูดกลิ่น



**รวมถึงการผลิตเตาเผาถ่านคิดค้นขึ้นเอง พร้อมพาชมสถานที่ และแนวคิดในการผลิตเตาถ่าน ว่า จุดเริ่มต้นที่มาทำผลิตภัณฑ์ชิ้นนี้ เพราะตนเห็นทางตาล หรือก้านตาล ที่แก่และหล่นลงมาจากต้นตาลเต็มไปหมด**

![หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้](https://www.khaosod.co.th/wpapp/uploads/2024/11/5_5-ptif.jpg)

นอกจากผลตาล หรือลูกตาล ที่สามารถนำไปจำหน่าย ทางตาลหรือก้านตาล ปกติชาวบ้านจะนำไปเผาทิ้ง ตนเลยมาคิดค้น ทำวิจัยร่วมกับทางมหาวิทยาลัยราชภัฏศรีสะเกษ ว่าจะนำทางตาลที่ร่วงลงมาจากต้นตาล มาทำประโยชน์อะไรได้บ้าง

_จึงได้มาคิดค้นศึกษาดู หลังจากนำไปเผาเป็นถ่านเสร็จ เจอรูพรุนในถ่านจากก้านตาลเยอะ ซึ่งจากทางตาลหรือก้านตาล ไม่สามารถนำไปเป็นถ่านหุงต้มได้ เลยคิดได้ว่าน่าจะนำมาผลิตเป็นถ่านดูดกลิ่นได้_

![หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้](https://www.khaosod.co.th/wpapp/uploads/2024/11/741_0.jpg)

เพราะจุดเด่นของทางตาล หรือก้านตาล มีลักษณะภายในเป็นรูพรุนเล็กๆ จำนวนมาก เหมาะสำหรับดูดกลิ่นต่างๆ จึงมีการศึกษาและพัฒนาจนได้มาเป็นผลิตภัณฑ์ตัวนี้

![หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้](https://www.khaosod.co.th/wpapp/uploads/2024/11/5_6-ptif.jpg)

**นายรุ้งเล่าอีกว่า ผงถ่านดูดกลิ่นนี้ ทำมาจากทางตาลหรือก้านตาล ที่ตกจากต้นตาลริมถนน ด้วยการเก็บทางตาลหรือก้านตาล นำมาเข้าเตาเผาที่เราคิดค้นและผลิตผ่านนวัตกรรม ออกแบบไม่เหมือนใคร มีวิธีการผลิตและขั้นตอนดังนี้**

![หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้](https://www.khaosod.co.th/wpapp/uploads/2024/11/2647_n.jpg)

_1.นำทางตาลที่ได้มาไปเผาในเตาถ่าน จนกลายเป็นก้อนถ่าน_

_2.นำถ่านที่ได้เข้าเตาเผาเล็กอีกรอบ เป็นรอบที่สอง เพื่อกระตุ้นให้ถ่านที่ได้สะอาดกว่าถ่านที่เผาแบบปกติ หรือสะอาดบริสุทธิ์ ซึ่งสะอาดกว่าถ่านไบโอชาร์ถึง 6 เท่า_

_3.ต่อมาก็นำถ่านที่ได้มาเข้าเครื่องตีบดให้เป็นผง ก่อนจะเอาไปร่อนให้ได้เกล็ดถ่าน_

_4.นำส่วนที่เป็นเกร็ดมาใส่บรรจุภัณฑ์ผงถ่านดูดกลิ่น สร้างอัตลักษณ์ผลิตภัณฑ์ให้กับคนในชุมชน_

นายรุ้งบอกว่า รูปแบบผลิตภัณฑ์ที่เราคิดค้นนั้น จะเป็นถุงสวยงาม ง่ายต่อการนำไปใช้งาน

![หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้](https://www.khaosod.co.th/wpapp/uploads/2024/11/89103_n.jpg)

**คุณสมบัติถุงถ่านดูดกลิ่นของเรานั้น ผงถ่านจะไม่ฟุ้งกระจาย และสะอาดบริสุทธิ์กว่าถ่านไบโอชาร์ถึง 6 เท่า โดยมีผลการวิจัยจากมหาวิทยาลัยอุบลราชธานีรองรับ**

_นอกจากนี้ ยังช่วยดูดกลิ่นที่ไม่พึงประสงค์ เช่น กลิ่นอับ กลิ่นชื้น กลิ่นเหม็น กลิ่นสารเคมี กลิ่นภายในบ้านที่ทาสีใหม่_

![หลาก&หลาย - ปิ๊งไอเดียเผาก้านตาลไร้ค่า ทำถุงถ่านดูดกลิ่นขายสร้างรายได้](https://www.khaosod.co.th/wpapp/uploads/2024/11/131316_0.jpg)

**ส่วนราคาเพียงถุงละ 70 บาท ถ้าใครสนใจสามารถสอบถาม หรือติดต่อได้ที่ทางเฟซบุ๊ก ณ จำปาทอง สายน้ำแห่งเสรีภาพ หรือโทร.หานายรุ้ง ที่เบอร์ 09-2770-7204 หรือใครสนใจจะไปดูงาน หรือแวะไปอุดหนุนกันได้ ที่บ้านโป่งสามัคคี ตำบลโคกจาน อำเภออุทุมพรพิสัย**

**จิรภัทร หมายสุข**