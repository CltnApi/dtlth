---
layout: post
code: "ART2411170416WS511E"
origin_url: "https://www.khaosod.co.th/entertainment/news_9509068"
image: "https://github.com/user-attachments/assets/6255500d-d4d6-4405-bba1-7ff1557b7c9c"
title: "'มุกดา นรินทร์รักษ์' ไม่ต่อสัญญาช่อง7 อยากได้บทที่ลึก เล็งเล่นซีรีส์ยูริ"
description: "'มุกดา นรินทร์รักษ์' ไม่ต่อสัญญาช่อง7 หลังจากนี้อยากได้บทที่ลึก และโตไปกับตัวละคร  เล็งเล่นซีรีส์ยูริ ยินดีหากอนาคตได้ร่วมงานกับคู่จิ้น เข้ม หัสวีห์ ในต่างที่ "
category: "ENTERTAINMENT"
language: "th"
date: 2024-11-17T04:32:34.433Z
---

# 'มุกดา นรินทร์รักษ์' ไม่ต่อสัญญาช่อง7 อยากได้บทที่ลึก เล็งเล่นซีรีส์ยูริ

[!['มุกดา นรินทร์รักษ์' ไม่ต่อสัญญาช่อง7 อยากได้บทที่ลึก เล็งเล่นซีรีส์ยูริ](https://www.khaosod.co.th/wpapp/uploads/2024/11/MUKDA-1.jpg "'มุกดา นรินทร์รักษ์' ไม่ต่อสัญญาช่อง7 อยากได้บทที่ลึก เล็งเล่นซีรีส์ยูริ")](https://www.khaosod.co.th/wpapp/uploads/2024/11/MUKDA-1.jpg)

‘มุกดา นรินทร์รักษ์’ ไม่ต่อสัญญาช่อง7 หลังจากนี้อยากได้บทที่ลึก และโตไปกับตัวละคร เล็งเล่นซีรีส์ยูริ ยินดีหากอนาคตได้ร่วมงานกับคู่จิ้น เข้ม หัสวีร์ ในต่างที่

ก้าวเข้าสู่นักแสดงอิสระแบบเต็มตัวแล้ว สำหรับ **นางเอกสาว มุกดา นรินทร์รักษ์** หลังเธอตัดสินใจไม่ต่อสัญญากับทางช่อง7 และล่าสุด มุกดา มาร่วมงานแฟชั่นโชว์สุดยิ่งใหญ่ แบรนด์ Silhouette (ซีลูเอ็ท) ก็ได้เปิดใจถึงเรื่องนี้ว่า **“ตอนนี้สัญญากับทางช่อง 7 หมดเป็นที่เรียบร้อยแล้วค่ะ”**

![](https://www.khaosod.co.th/wpapp/uploads/2024/11/MUKDA-3.jpg)

**หมดพร้อม เข้ม หัสวีร์ มั้ย?**  
“หมดก่อนค่ะ ของเข้มเหลือเท่าไหร่ไม่แน่ใจ แต่ของมุกหมดมาสักพักนึงแล้วค่ะ”

**ทำไมถึงตัดสินใจไม่ต่อ?**  
“อาจจะเพราะอายุด้วย และเราอยากจะทำอะไรที่มันหลากหลายมากขึ้น ก็เลยตัดสินใจที่จะไม่ต่อ ก็ตัดสินใจยากค่ะ เพราะมุกก็อยู่กับช่อง 7 มานานมากๆ รักช่อง 7 มากๆ การที่เราออกจากบ้านที่เราอยู่มานานมากๆ ก็รู้สึกกลัวเหมือนกัน

แต่ก็รู้สึกว่าต้องลองอะไรใหม่ๆ โตขึ้นอีกนิดนึง ก็ลองดู ถามว่ามีใจหายมั้ย คือทุกๆ การเริ่มต้นใหม่มุกว่าทุกคนก็ต้องบ้างนิดๆ หน่อยๆ แต่เราก็เต็มที่ อยากลองในสิ่งที่เราอยากลองจริงๆ”

ADVERTISEMENT

**คิดว่าอยากลองทำอะไร?**  
“จริงๆ ก็อยากลองหลายอย่างนะคะ เบื้องหลังก็อยากลองทำ และอาจจะมีงานอื่นๆ ใหม่ๆ ด้วยค่ะ“

**เรียกว่าเป็นนักแสดงอิสระได้เต็มตัวแล้ว?**  
”ใช่ค่ะ (ยิ้ม) มองตลาดการเป็นนักแสดงอิสระยังไงเหรอ ก็น่ากลัวนะคะ (หัวเราะ) ถ้าตามสถานการณ์ทั่วไปทุกคนก็น่าจะรู้อยู่แล้วว่าเป็นยังไง แต่ก็เต็มที่ค่ะ ไม่ได้เอาอะไรมากดดันตัวเอง เพราะเราก็พยายามทำอะไรอื่นๆ อีกหลายอย่างควบคู่ไปด้วย“

**อิสระแล้วเนื้อหอมมั้ย?**  
”มันก็ไม่ถึงกับเนื้อหอมขนาดนั้น (ยิ้ม) แต่ถ้ามีโอกาสดีๆ จากผู้ใหญ่ หรือใครที่อยากได้เราไปร่วมงานด้วย เราก็ยินดีค่ะ“

**เห็นว่ามีจองเป็นแพ็คเก็จ ทั้งเราทั้งเข้ม?**  
”ไม่ใช่ๆ จองเป็นแพ็คเก็จเลยเหรอ (หัวเราะ) คือมุกกับเข้มก็โตมาด้วยกันตลอดนะคะ ไม่ว่าในอนาคตเราจะมีผลงานร่วมกันหรือไม่มี ถ้ามีผู้ใหญ่ที่ให้ความเอ็นดูเราทั้งสองคน เราก็ดีใจค่ะ ถ้าอยากให้เรากลับมาคู่กันหรือได้ร่วมงานกันอีกครั้งนึง“

**มีคนมาจีบเยอะมั้ย?**  
”ก็เรื่อยๆ ค่ะ“

**แม่หนิง ปณิตาว่ายังไงบ้าง?**  
“แม่ให้คำปรึกษาตลอดอยู่แล้วค่ะไม่ว่าจะเรื่องการทำงานหรือชีวิตปกติ เวลามีอะไรแม่ก็จะสอนตลอด”

**ถ้าต้องไปร่วมงานกับที่อื่น กับเข้ม รู้สึกยังไง?**  
“ก็ตื่นเต้นค่ะ ถ้าวันนึงได้มีโอกาสร่วมงานกันในต่างที่ เราก็จะรู้สึกว่าตื่นเต้น และเป็นสถานที่ใหม่ที่เราต้องปรับตัว และต้องใช้เวลากับการทำงานที่ใหม่ๆ ด้วย ก็เป็นเรื่องปกติค่ะน่าจะมีตื่นเต้นบ้าง ปรับตัวบ้าง“

**เราจะได้เห็นกันเมื่อไหร่?**  
”น่าจะปลายปีนี้หรือต้นปีค่ะ“

**อยากเล่นอะไร?**  
”อยากเล่นอะไรที่มันมีความลึกขึ้นในเรื่องของอารมณ์มากกว่า เป็นบทแบบไหนได้หมดเลย แค่มีความลึกของตัวละคร ให้เราได้โตกับตัวละครไป“

**ดีใจมั้ยที่แฟนๆ ยังตามเชียร์เข้มมุกดาอยู่ตลอด?**  
”ก็ดีใจค่ะ เพราะเราก็โตมาด้วยกัน เราก็อยากจะให้เราอยู่ด้วยกันไปเรื่อยๆ อยู่แล้ว ถ้าวันนึงเราจะโตกันต่อไปอีก มีคนรัก คนเอ็นดูต่อไปอีก เราก็ดีใจ แต่ไม่ใช่ว่าต้องไปด้วยกันตลอดนะ เราก็แยกกันได้ เพราะทุกวันนี้เราก็มีอย่างอื่นที่ถึงเราจะไม่ได้ทำด้วยกัน แต่เราก็มีการพูดคุยกัน ปรึกษากันเสมอค่ะ”

นอกจากงานบันเทิงยังมีอะไรอย่างอื่นที่อยากทำอีกมั้ย?  
“ซีรีส์ยูริก็เป็นอีกอย่างนึงที่อยากทำนะคะ เคยลองทำไพรอทออกมาก่อนหน้านี้ที่ปล่อยไป เป็นชิมลางให้เห็นว่าจะฟีลประมาณไหนถ้าเราทำ (ยิ้ม) ความท้าทายมันก็คนละแบบกับที่เคยทำมานะ เหนื่อยคนละแบบด้วย รู้สึกว่าตรงนี้เบื้องหลังมันยากกว่าเยอะเลย

หนูว่าความยากของยูริ คือตัวที่หนูทำออกมาหนูอาจจะไม่ได้เล่นเป็นเมนคาแรคเตอร์จริงๆ อันนี้ทำมาแค่ให้เป็นน้ำจิ้ม แต่จะเป็นใครเดี๋ยวมารอลุ้นกันอีกทีดีกว่า (ยิ้ม) ก็ยากในการทำงานเบื้องหลังมากกว่าค่ะ ตอนนี้มุกก็เป็นอิสระแล้วนะคะ ก็ฝากผู้จัด ผู้ใหญ่ทุกคนเรียกร่วมงานได้นะคะ (ยิ้ม)“