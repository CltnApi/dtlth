---
layout: post
code: "ART24110917461YTUT0"
origin_url: "https://www.khaosod.co.th/breaking-news/news_9498220"
image: "https://github.com/user-attachments/assets/8decea62-fda7-4ed4-b260-a7d89032ceb0"
title: "บุกทลายบ่อนกลางกรุง เปิดร้านอาหารจีนบังหน้า จับนักพนันชาวจีน 4 คน"
description: "บุกทลายบ่อนกลางกรุง เปิดร้านอาหารจีนบังหน้า จับนักพนันชายจีน 4 คน เผยถูกชักชวนผ่านแอปฯ สอบผู้จัดการร้านชาวจีน บอกมีหญิงคนไทยเป็นเจ้าของ "
category: "HOT_NEWS"
language: "th"
date: 2024-11-09T17:51:07.827Z
---

# บุกทลายบ่อนกลางกรุง เปิดร้านอาหารจีนบังหน้า จับนักพนันชาวจีน 4 คน

[![บุกทลายบ่อนกลางกรุง เปิดร้านอาหารจีนบังหน้า จับนักพนันชาวจีน 4 คน](https://www.khaosod.co.th/wpapp/uploads/2024/11/card.jpg "บุกทลายบ่อนกลางกรุง เปิดร้านอาหารจีนบังหน้า จับนักพนันชาวจีน 4 คน")](https://www.khaosod.co.th/wpapp/uploads/2024/11/card.jpg)

**บุกทลายบ่อนกลางกรุง เปิดร้านอาหารจีนบังหน้า จับนักพนันชายจีน 4 คน เผยถูกชักชวนผ่านแอปฯ สอบผู้จัดการร้านชาวจีน บอกมีหญิงคนไทยเป็นเจ้าของ**

เมื่อเวลา 21.30 น. วันที่ 9 พ.ย. 2567 พ.ต.อ.เจษฎา ยางนอก ผกก.สน.วังทองหลาง พร้อมด้วย พ.ต.ท.ณัฐพงศ์ ชัยปฏิยุทธพงศ์ รอง ผกก.ป.สน.วังทองหลาง พ.ต.ท.อภิโชค ขนบดี รอง ผกก.สส.สน.วังทองหลาง พ.ต.ท.ชนภัทร สุขสวัสดิ์ สวป.สน.วังทองหลาง พ.ต.ต.เจตน์ดนัย ใจธิ สว.สส.สน.วังทองหลาง นำกำลังเข้าตรวจค้นร้านอาหารจีนแห่งหนึ่งในซอยลาดพร้าว 80 แยก 22 หลังสืบทราบว่าได้มีการลักลอบเปิดบ่อนเล่นการพนัน

จากการตรวจค้นภายในอาคารดังกล่าว พบห้องวีไอพีลักษณะปิดทึบอยู่บริเวณด้านหลัง ภายในห้องพบชาย 4 คน กำลังนั่งล้อมโต๊ะเล่นไพ่ เมื่อตำรวจขอตรวจเอกสารประจำตัว พบว่าชาย 4 คนเป็นชาวจีน ที่เข้ามาในประเทศไทยด้วยวีซ่านักท่องเที่ยว

[![](https://www.khaosod.co.th/wpapp/uploads/2024/11/2578798_0.jpg)](https://www.khaosod.co.th/wpapp/uploads/2024/11/2578798_0.jpg)

พ.ต.อ.เจษฎา ยางนอก ผกก.สน.วังทองหลาง กล่าวว่า การเข้าตรวจค้นและจับกุมในวันนี้เป็นการขยายผล มาจากการจับกุมบ่อนการพนันในซอยสหการประมูล เมื่อวันที่ 5 พ.ย. ที่ผ่านมา

ตรวจสอบเบื้องต้นพบว่าบ่อนพนันทั้ง 2 แห่ง มีแผนประทุษกรรมคล้ายกัน โดยจะมีนายหน้าชักชวนคนจีนผ่านแอปพลิเคชั่นวีแชทให้มาร่วมกันเล่นพนัน โดยเน้นชักชวนคนจีนที่อาศัยอยู่ในย่านห้วงขวาง และรัชดา

[![](https://www.khaosod.co.th/wpapp/uploads/2024/11/S__8118577_0.jpg)](https://www.khaosod.co.th/wpapp/uploads/2024/11/S__8118577_0.jpg)

จากการสอบถามชายคนจีน 4 คน สารภาพว่าทุกคนเป็นเพื่อนกัน และมีคนชักชวนผ่านแอปพลิเคชั่นวีแชทให้มาเล่นการพนันไพ่นกกระจอก โดยมาเล่นที่ร้านอาหารแห่งนี้เป็นครั้งแรก

ด้านผู้จัดการร้านอาหาร ซึ่งเป็นชายคนจีน สารภาพว่า ทำงานที่ร้านแห่งนี้มาประมาณ 10 เดือน โดยมีหญิงคนไทยเป็นเจ้าของ ส่วนโต๊ะเล่นไพ่พร้อมอุปกรณ์เพิ่งถูกนำมาตั้งที่ร้านนี้เมื่อ 10 วันที่ผ่านมา โดยได้รับมาจากเพื่อนคนจีน

ตำรวจจึงยึดโต๊ะเล่นไพ่พร้อมอุปกรณ์ และเงินสดกว่า 70,000 บาท ไว้เป็นของกลาง ก่อนจะคุมตัวชายคนจีน 4 คน นำส่งพนักงานสอบสวนให้ดำเนินคดีในข้อหาร่วมกันเล่นการพนันโดยไม่ได้รับอนุญาตฯ

ส่วนผู้ที่แสดงตัวเป็นผู้จัดการร้าน ถูกดำเนินคดีในข้อหาจัดให้มีการเล่นการพนันฯ โดยพนักงานสอบสวนจะควบคุมตัวผู้ต้องหาทั้งหมดฝากขังต่อศาลอาญาในวันจันทร์ ที่ 11 พ.ย. นี้