---
layout: post
code: "ART24110704328VX9X1"
origin_url: "https://www.khaosod.co.th/entertainment/news_9494059"
image: "https://github.com/user-attachments/assets/f93f34de-8053-4ea6-83c7-ec305269d752"
title: "‘เลดี้ปราง’ เผยรู้สึกโชคดี ‘โอบ’ ให้ความรักแบบไม่ต้องร้องขอ แต่งเพลงซึ้งขอบคุณ"
description: "‘เลดี้ปราง’ เผยรู้สึกโชคดี ‘โอบ’ ให้ความรักแบบไม่ต้องร้องขอ แต่งเพลงซึ้งขอบคุณ เขินฝ่ายชายจะทำให้โลกทั้งใบอิจฉา ไม่เคยเห็นตัวเองยิ้มได้แบบนี้มาก่อน"
category: "ENTERTAINMENT"
language: "th"
date: 2024-11-07T04:41:20.588Z
---

# ‘เลดี้ปราง’ เผยรู้สึกโชคดี ‘โอบ’ ให้ความรักแบบไม่ต้องร้องขอ แต่งเพลงซึ้งขอบคุณ

[![‘เลดี้ปราง’ เผยรู้สึกโชคดี ‘โอบ’ ให้ความรักแบบไม่ต้องร้องขอ แต่งเพลงซึ้งขอบคุณ](https://www.khaosod.co.th/wpapp/uploads/2024/11/ladypang_oab_071167-9.jpg "‘เลดี้ปราง’ เผยรู้สึกโชคดี ‘โอบ’ ให้ความรักแบบไม่ต้องร้องขอ แต่งเพลงซึ้งขอบคุณ")](https://www.khaosod.co.th/wpapp/uploads/2024/11/ladypang_oab_071167-9.jpg)

**‘เลดี้ปราง’ เผยรู้สึกโชคดี ‘โอบ’ ให้ความรักแบบไม่ต้องร้องขอ แต่งเพลงซึ้งขอบคุณ เขินฝ่ายชายจะทำให้โลกทั้งใบอิจฉา ไม่เคยเห็นตัวเองยิ้มได้แบบนี้มาก่อน**

จากที่ไม่คิดว่าจะกลับมามีความรักที่ดีได้ นักแสดงสาว **‘ปราง กัญญ์ณรัณ วงศ์ขจรไกล’** หรือ **‘เลดี้ปราง’** ที่ในวันนี้กลับรู้สึกว่าตนเป็นผู้หญิงที่โชคดีมาก ที่หวานใจหนุ่ม **‘โอบ โอบนิธิ’** มอบความรักให้แบบไม่ต้องร้องขอ อยู่ด้วยกันทั้งในยามสุขและทุกข์ หันไปเมื่อไหร่ก็มีฝ่ายชายซัพพอร์ตตลอด

![‘เลดี้ปราง’ เผยรู้สึกโชคดี ‘โอบ’ ให้ความรักแบบไม่ต้องร้องขอ แต่งเพลงซึ้งขอบคุณ](https://www.khaosod.co.th/wpapp/uploads/2024/11/ladypang_oab_071167-3.jpg)

โดยล่าสุดวันนี้ (6 พ.ย.67) **‘เลดี้ปราง’** ที่มาร่วมงานแฟชั่นโชว์สุดพิเศษ **Collection** ล่าสุดจากแบรนด์ **JANESUDA** ณ ห้องลุมพีนี ชั้น 3 โรงแรม ดุสิตธานี ได้เปิดใจถึงเพลงใหม่ล่าสุด **“ไม่เคยได้เห็นตัวเองที่ยิ้มได้มากแบบนี้”** ที่แต่งมาจากความในใจ เพื่อขอบคุณความรักจาก **หนุ่มโอบ** ซึ่งฝ่ายชายยังแต่งเพลงให้ตนด้วยเหมือนกัน เนื้อหาสุดหวาน ไม่พูดเยอะ แต่จะทำให้ทั้งโลกใบอิจฉาปราง ทำเอาเจ้าตัวเขินหนักมาก

**เพลงล่าสุด แต่งให้โอบ?**  
“ยิงตรงเลยเหรอ ก็ใช่ค่ะ ไม่เคยได้เห็นตัวเองที่ยิ้มได้มากแบบนี้ พูดแล้วต้องยิ้ม (ยิ้มหวาน) อันนี้เริ่มบ้า”

**ทำไมถึงรู้สึกอยากดึงโมเมนต์นี้ออกมาในเพลง?**  
“ก็เหมือนที่หนูเคยพูดในสัมภาษณ์พี่วู้ดดี้ เมื่อก่อนเรารู้สึกแฮปปี้ที่มอบสิ่งดีๆ ให้กับคนที่เรารัก เราให้แบบนั้นมาตลอดโดยที่เรามีความสุขดีที่จะให้ แต่ว่าเราก็คุยกับคนเขียนเพลงไปว่า จริงๆ แล้วหนูรู้สึกว่าเขาหันมาเมื่อไหร่เขาก็เจอหนูแต่ว่าเวลาที่หนูหันไปไม่เคยเจอเขาเลย

ADVERTISEMENT

แต่วันนี้พอเราหันไปแล้วเราเจอคนๆ นึงที่เขาซัพพอร์ตเราอยู่ เราก็รู้สึกว่าอยากเขียนเพลงๆ หนึ่งขึ้นมาเพื่อที่จะขอบคุณ จริงๆ ไม่ใช่แค่โอบคนเดียว แต่ว่ากับหลายๆ คนที่เขาซัพพอร์ตเราในช่วงเวลาที่ก่อนหน้านี้หนูก็ผ่านอะไรมาเยอะ แล้วก็มีคนที่เขาคอยซัพพอร์ตเรา ยังให้กำลังใจเรามาตลอด รวมถึงการที่เรามาทำเพลงด้วย ก็มีคนยังซัพพอร์ตเราอยู่ในฐานะศิลปินหน้าใหม่ เพลงนี้จริงๆ มันขอบคุณใครได้อีกหลายคน”

**เพลงนี้ก็เหมือนเป็นเพลงบอกรักโอบ?**  
“(หัวเราะ) บอกรักเลยหรอคะ ขอบคุณดีกว่า เป็นคำขอบคุณ จริงๆ เขาก็ได้ฟังคนแรก เขาก็ไม่ได้พูดอะไรเยอะ”

![‘เลดี้ปราง’ เผยรู้สึกโชคดี ‘โอบ’ ให้ความรักแบบไม่ต้องร้องขอ แต่งเพลงซึ้งขอบคุณ](https://www.khaosod.co.th/wpapp/uploads/2024/11/ladypang_oab_071167-6.jpg)

**ดูคลั่งรักหนักขึ้นมั้ย?**  
“(หัวเราะ) จริงๆ ปรางเป็นคนคลั่งรักอยู่แล้วนะ ถ้ามีความรักก็จะเป็นคนคลั่งรักอยู่แล้ว ทุกเพลงที่ปรางทำขึ้นมามันก็จะเป็นความรู้สึกจริงๆ ของปรางนั่นแหละค่ะ **(โปรโมทกันฉ่ำเลย?)** ก็เพลงนี้ไม่มีเอ็มวีไง เพลงนี้หนูไม่ได้เล่นเอ็มวีเอง ก็เลยตัดต่อเอ็มวีเองหน่อยนิดนึง เป็นคลิปส่วนตัวที่เอามาให้ทุกคนได้ดู”

**เป็นเพลงที่โอบฟังตลอดเลย ได้ถามเขามั้ยฟังวันละกี่ครั้ง?**  
“ก็ร้องได้อยู่ เล่นกีต้าร์ได้อยู่ (หัวเราะ) ฟังบ่อย ก็ฝากเพลงเขาด้วย เขาก็ปล่อยเพลงใหม่เหมือนกัน “ไม่อยากจะคุย” เพลงนี้เขาก็บอกเขาเขียนให้หนูเหมือนกัน (ยิ้ม) เขาเพิ่งโปรโมทไง หนูช่วยโปรโมทเลยแล้วกัน เพลง ไม่อยากจะคุย แล้วเขาก็แอบเอาฟุตที่เราถ่ายกันเล่นๆ ไปใส่ด้วย”

**เนื้อหาประมาณไหน?**  
“เล่าดีกว่าไม่ร้อง ให้เขาร้องแล้วกัน เดี๋ยวหนูจะเล่าเนื้อเพลงให้ฟัง คือเนื้อเพลงจะบอกประมาณว่า โอ้ย (เขินเอามือปิดหน้า) คือไม่รู้จะเล่าท่อนไหนให้มันซอฟต์ๆ ดี ก็ร้องประมาณว่าแบบ จะไม่พูดเยอะ แต่ฉันทำให้ดูได้เลย เธอก็รู้สึกๆ ใช่เปล่า จะให้โลกทั้งใบอิจฉาเธอ (ยิ้มเขินหนัก)”

**เพลงงานแต่งมาครบแล้ว ฤกษ์ดีมีหรือยัง?**  
“ยังค่ะ ใจเย็นๆ ค่อยเป็นค่อยไปค่ะ”

![‘เลดี้ปราง’ เผยรู้สึกโชคดี ‘โอบ’ ให้ความรักแบบไม่ต้องร้องขอ แต่งเพลงซึ้งขอบคุณ](https://www.khaosod.co.th/wpapp/uploads/2024/11/ladypang_oab_071167-4.jpg)

**เป็นการอัพความรู้สึกกันผ่านเพลง?**  
“ใช่ คือตอนนี้เราอยู่ในจุดที่กำลังเริ่มการทำเพลงมาด้วยกัน ก็เลยพยายามเขียนเพลงที่ออกมาจากความรู้สึกด้วยมั้ง อันนี้เขาก็เขียนของเขาขึ้นมาเอง หนูก็ไม่รู้เดี๋ยวรอสัมภาษณ์เขา”

**ตอนร้องอินมากใช่ไหม มาจากความรู้สึกของเรา?**  
“ของหนูใช่มั้ย จริงๆ รู้สึกชอบเพลงนี้มาก ทุกๆ เพลงมันเขียนมาจากความรู้สึกหนูอยู่แล้ว แต่ว่าเพลงนี้มันมาจากความรู้สึกทั้งหมดเลยรวมจากความรู้สึกเมื่อก่อนด้วยที่เราผ่านเรื่องราวอะไรมาเยอะ ก็เลยรู้สึกอินกับเพลงนี้มากเป็นพิเศษ”

**เวลาร้องเหมือนหน้าโอบอยู่ตรงหน้าเลย?**  
“ก็โปรดิวเซอร์บรีฟบอกให้ทำแบบนั้น แต่ไม่ต้องทำขนาดนั้นก็ร้องได้(หัวเราะ) เขาไม่ได้มายืนดูตอนร้องในห้องอัดค่ะ”

**แล้วแฟนๆ จะได้เห็นผลงานคู่กันมั้ย?**  
“จ้างได้ ก็ทำได้หมดค่ะ แล้วแต่โอกาส รับได้หมดเลย จริงๆ ก็มีติดต่อมาอยู่เรื่อยๆ ค่ะ ก็คาดหวังว่าจะได้ชมกันเร็วๆ นี้ **(งานพรีเซ็นเตอร์?)** เดี๋ยวรอติดตามชมค่ะ ก็ยังติดต่อมาได้อีกนะคะ (ยิ้ม)”

**ฝากเพลง?**  
“ฝากเพลงปรางด้วยนะคะ ไม่เคยได้เห็นตัวเองที่ยิ้มได้มากแบบนี้ ฝากเพลงคุณโอบด้วยค่ะ ไม่อยากจะคุย (ยิ้มเขิน)”

**รู้สึกยังไงบ้างกับการที่ตอนนี้มีคนๆ หนึ่งที่รอให้เราได้สบตาหันไปเมื่อไหร่ก็เจอเขาตลอด?**  
“ปรางว่าเป็นความรู้สึกโชคดี อย่างเนื้อเพลงจะบอกว่าเรารู้สึกโชคดีมากจริงๆ ปรางว่าคนเราไม่ได้ต้องการอะไร เพียงแต่ว่าเราหันไปแล้วได้เจอคนที่เรารัก คนที่เราอยากเจออยู่เคียงข้างเราทั้งโมเมนต์ที่เรามีความสุข เราก็อยากจะแชร์เขา หรือว่าโมเมนต์ที่เราเจอปัญหา เราทุกข์ แค่เขามายืนอยู่ข้างๆ เรา มันก็เป็นความรู้สึกที่ดีแล้วโดยที่ไม่ต้องทำอะไรให้ฉันมากหรอก แต่ว่าขอให้ได้อยู่ด้วยกัน คอยซัพพอร์ตกันเป็นกำลังใจให้กัน”

**สิ่งนี้ตั้งแต่ที่เริ่มคบกันเขาทำอย่างสม่ำเสมอ?** “ใช่ค่ะ เขาทำด้วยตัวเขาเอง ไม่ว่าเราจะมีความสุขหรือทุกข์ เวลาที่เกิดปัญหาอะไร เราหันไปเขาจะอยู่ตรงนั้นเสมอ เขาให้กำลังใจเราเสมอ **(เป็นความรักที่ดี)** ใช่ หนูก็เลยอยากทำเพลงขึ้นมาแล้วปรางก็เชื่อว่าทุกคนคงรู้สึกแบบนั้นเหมือนกัน ถ้าวันหนึ่งเราได้เจอความรักที่ดี เราอยากขอบคุณจริงๆ ที่วันนี้เราได้เจอ เราไม่คิดว่าเราจะกลับมามีความรักที่ดี”

![‘เลดี้ปราง’ เผยรู้สึกโชคดี ‘โอบ’ ให้ความรักแบบไม่ต้องร้องขอ แต่งเพลงซึ้งขอบคุณ](https://www.khaosod.co.th/wpapp/uploads/2024/11/ladypang_oab_071167-5.jpg)

**มีโอกาสบอกโอบหรือยัง?**  
“ก็บอกผ่านเพลงไปแล้ว(หัวเราะ)”

**เขารู้มั้ยว่าสิ่งที่เขาทำมันมีผลต่อใจเรามาก?**  
“จริงๆ เขารู้มาตลอด เราก็ขอบคุณเขาอยู่ตลอด เป็นคำพูดง่ายๆ ทุกครั้งที่เขาทำอะไรดีๆ ให้เรา ปรางจะขอบคุณเขาเสมอ”

“จริงๆ แล้วบางคนอาจจะรู้สึกว่าต้องทำอะไรให้กันมากมายเพื่อที่จะเป็นความรักที่ยิ่งใหญ่ ความจริงแล้วสำหรับปรางอยากให้ลองมองในสิ่งที่ง่ายๆ เข้าใจง่ายๆ อย่างที่ปรางเขียนเนื้อเพลงมันง่ายมากเลยค่ะ ขอบคุณที่หันมาเมื่อไหร่ก็เจอ แค่เราได้มีโอกาสหันไปเจอกัน เจอคนที่เรายังรัก มีโอกาสได้ใช้เวลาด้วยกัน ปรางว่ามันเป็นสิ่งที่มีค่าที่สุดแล้ว ถ้าวันหนึ่งเราหันไปไม่เจอเขาแล้วคนที่เราอยากเจออันนั้นเป็นเรื่องน่าเสียดาย”

**โอบเขาเป็นคนอบอุ่นโรแมนติกขนาดไหนกับการที่จะปลอบใจปรางได้?**  
“คือเขาเป็นคนไม่เคยลืมปราง หมายถึงว่าเขาจะรู้เสมอว่าเรารู้สึกยังไง ไม่ว่าเราจะมีความสุขเขาก็อยากจะมาอยู่ตรงนั้น หรือว่าถ้าหนูมีความทุกข์ วันหนึ่งเกิดปัญหาขึ้นในชีวิตเขาก็จะรู้ว่าวันนี้เราอารมณ์ไม่ดี เขาก็จะพยายามหาเวลามาหา”

**เขาทำให้เรารู้สึกเป็นผู้หญิงที่โชคดี?**  
“ใช่ หนูรู้สึกว่าหนูโชคดี เพราะจริงๆ แล้วไม่ได้คาดหวังว่าตัวเองจะกลับมามีความรักที่ดี แต่คิดว่าจะใช้ชีวิตทำหน้าที่ของตัวเองไปเรื่อยๆ ในฐานะนักแสดงดาราศิลปิน แต่วันนี้ก็เลยรู้สึกมันโชคดีมากๆ เราได้ความรักโดยที่เราไม่ได้ร้องขอ”

**ภาพของการเป็นผู้ใหญ่ของโอบเป็นยังไง เพราะคนจะติดภาพจำเขาดูเป็นเด็ก?**  
“ใช่ เขาอาจจะเข้าวงการมาตั้งแต่เล่นละครมัธยม แต่จริงๆ เขาโตแล้วค่ะ เขาโตมากๆ แล้วเขาก็รับผิดชอบอะไรในชีวิตเยอะ รวมถึงรับผิดชอบชีวิตหนูด้วย เขาก็ดูแลหนูด้วย **(รับผิดชอบยังไง ค่ารถ ค่าคอนโด?)** ไม่ใช่ๆ ไม่เกี่ยวกับเงินสิ หมายถึงว่าก็ดูแลเราในหลายๆ ด้าน”.