---
layout: post
code: "ART2411091947G3BQJQ"
origin_url: "https://www.khaosod.co.th/sports/news_9498256"
image: "https://github.com/user-attachments/assets/e96cb428-d1b7-4970-b54d-988d618d8347"
title: "แมนฯ ซิตี้แพ้ 4 เกมติดหนแรกในรอบ 18 ปี โดนไบรตันเฉือนชัยแมตช์ พรีเมียร์ลีก"
description: "ไบรตันขยับขึ้นท็อปโฟร์ พรีเมียร์ลีก แม้จะโดนนำครึ่งแรก แต่มาฮึดครึ่งหลังยิงแซงชนะแมนเชสเตอร์ ซิตี้ พร้อมทำให้อีกฝ่ายแพ้ 4 แมตช์ติดหนแรกในรอบ 18 ปี"
category: "SPORTS"
language: "th"
date: 2024-11-09T19:50:52.813Z
---

# แมนฯ ซิตี้แพ้ 4 เกมติดหนแรกในรอบ 18 ปี โดนไบรตันเฉือนชัยแมตช์ พรีเมียร์ลีก

[![แมนฯ ซิตี้แพ้ 4 เกมติดหนแรกในรอบ 18 ปี โดนไบรตันเฉือนชัยแมตช์ พรีเมียร์ลีก](https://www.khaosod.co.th/wpapp/uploads/2024/11/2024-11-09T184317Z_1851366572_UP1EKB91G03W9_RTRMADP_3_SOCCER-ENGLAND-BHA-MCI-REPORT.jpg "แมนฯ ซิตี้แพ้ 4 เกมติดหนแรกในรอบ 18 ปี โดนไบรตันเฉือนชัยแมตช์ พรีเมียร์ลีก")](https://www.khaosod.co.th/wpapp/uploads/2024/11/2024-11-09T184317Z_1851366572_UP1EKB91G03W9_RTRMADP_3_SOCCER-ENGLAND-BHA-MCI-REPORT.jpg)

การแข่งขันฟุตบอล พรีเมียร์ลีก อังกฤษ เมื่อวันที่ 9 พฤศจิกายน “นกนางนวล”ไบรตัน เปิดสนามอเมริกัน เอ็กซ์เพรส สเตเดียม รับการมาเยือนของ “เรือใบสีฟ้า”แมนเชสเตอร์ ซิตี้

เกมนี้เจ้าบ้านส่ง แดนนี เวลเบ็ก, ชอร์ชินโย รุตเตร์, คาโอรุ มิโตมะ ลงสนาม ขณะที่ทีมเยือนใช้งาน เออร์ลิง ฮาลันด์, ฟิล โฟเดน, อิลคาย กุนโดกัน

นาที 15 แมนฯ ซิตี้สบโอกาสลุ้น มาเตโอ โควาชิช ไหลบอลให้ ซาวินโญ กระชากบอลหลุดจากกองหลังทางด้านขวาของเขตโทษ ก่อนจะจิ้มไปติดเซฟ บาร์ต แฟร์บรูกเกน อย่างน่าเสียดาย

นาที 23 มาเตโอ โควาชิช ดักบอลได้บริเวณกลางสนาม จากนั้นสบช่องแทงทะลุแนวรับให้ เออร์ลิง ฮาลันด์ กระชากเข้าไปยิงติดเซฟนายทวาร แต่ฮาลันด์ก็ตามซ้ำจ่อๆ ไม่มีพลาด แมนฯ ซิตี้ออกนำ 1-0

นาที 26 ฟิล โฟเดน ส่งบอลให้ เออร์ลิง ฮาลันด์ เลี้ยงผ่านกองหลังทางด้านขวาของเขตโทษ ก่อนยิงด้วยขวาติดเซฟ บาร์ต แฟร์บรูกเกน แมนฯ ซิตี้บวกสกอร์เพิ่มไม่สำเร็จ

นาที 31 ซาวินโญ จ่ายบอลให้ มาเตโอ โควาชิช ใช้เท้ารับแล้วลูกลอยโด่ง แต่ก็ยังดีพอที่จะเป็นโอกาสให้โควาชิชตามไปยิงจากมุมเขตโทษด้านขวา บาร์ต แฟร์บรูกเกน ต้องออกแรงทุบทิ้งไม่ให้แมนฯ ซิตี้ทำประตูเพิ่ม จบครึ่งแรก “เรือใบสีฟ้า” นำอยู่ 1-0

ครึ่งหลังนาที 52 ไบรตันเกือบตีเสมอ เปร์วิส เอสตูปินญาน หลุดมาทางฝั่งซ้ายแล้วเปิดเข้ากลางด้วยน้ำหนักเหมาะเหม็งให้ แจ๊ก ฮินเชลวูด ขึ้นโขกเหน่งๆ แต่ทางบอลไม่หนีตัว เอแดร์ซอน โมไรส์ ซึ่งปัดทิ้งไปได้แบบใจหายใจคว่ำ

นาที 68 การ์ลอส บาเลบา ชิงจังหวะเล่นบอลชนะนักเตะแมนฯ ซิตี้ จากนั้นแทงต่อให้ คาโอรุ มิโตมะ กระชากหลุดเข้าเขตโทษ แต่จังหวะจะยิงถูก เอแดร์ซอน โมไรส์ ปราดออกมาบล็อกไว้ ไบรตันจึงพลาดโอกาสตีเสมอไปอีกครั้ง

นาที 78 คาโอรุ มิโตมะ ส่งบอลไปบริเวณหน้าประตูแมนฯ ซิตี้ แล้วผู้เล่น 2 ฝั่งแย่งกันเล่นทำให้ขลุกขลิกไปมา ก่อนจะเป็น ชูเอา เปโดร ที่สบโอกาสตวัดยิงตุงตาข่าย ไบรตันตีเสมอ 1-1

นาที 83 ไบรตันต่อบอลกันจนมาถึงเท้า ชูเอา เปโดร ซึ่งสบโอกาสแทงลูกทะลุผ่านแนวรับให้ แมตต์ โอไรลีย์ หลุดเข้าเขตโทษแล้วยิงไม่เหลือ เจ้าบ้านจึงแซงชนะไป 2-1

ทำให้ผ่าน 11 นัดเท่ากัน ไบรตันเก็บเพิ่มเป็น 19 คะแนน ขยับขึ้นอันดับ 4 ส่วนแมนฯ ซิตี้นิ่งอยู่ที่ 23 คะแนน ยึดรองจ่าฝูงเช่นเดิม ตามหลังลิเวอร์พูล 2 แต้ม แถมยังแข่งมากกว่า 1 เกมด้วย

ทั้งนี้ แมนฯ ซิตี้แพ้ติดต่อกัน 4 นัดรวมทุกรายการ ต่อจากที่แพ้ท็อตแนม ฮอตสเปอร์ 1-2 (คาราบาว คัพ), แพ้บอร์นมัธ 1-2 (พรีเมียร์ลีก), แพ้สปอร์ติง ลิสบอน 1-4 (ยูฟ่า แชมเปียนส์ ลีก) ซึ่งเป็นหนแรกในรอบเกือบ 18 ปี ที่ทีมเผชิญความพ่ายแพ้ต่อเนื่องมากขนาดนี้

ครั้งล่าสุดที่แมนฯ ซิตี้แพ้ติดกัน 4 นัด เกิดขึ้นในช่วงเดือนเมษายน-พฤษภาคม 2006 โดยคราวนั้นแพ้ฟูแลม 1-2, แพ้อาร์เซนอล 1-3, แพ้แบล็กเบิร์น โรเวอร์ส 0-2, แพ้เชลซี 0-3 เป็นเกมพรีเมียร์ลีกทั้งหมด

ผลคู่อื่น เบรนต์ฟอร์ด ชนะ บอร์นมัธ 3-2, คริสตัล พาเลซ แพ้ ฟูแลม 0-2, เวสต์แฮม ยูไนเต็ด เสมอ เอฟเวอร์ตัน 0-0, วูล์ฟแฮมป์ตัน วันเดอเรอร์ส ชนะ เซาธ์แฮมป์ตัน 2-0