---
layout: post
code: "ART2411131316859A6K"
origin_url: "https://www.khaosod.co.th/sports/news_9504369"
image: "https://github.com/user-attachments/assets/e63ec3ee-0ad0-401f-b636-0521eef08c95"
title: "ไม่มูฟออน ลิเวอร์พูล ยังสนคว้า มาร์ติน ซูบิเมนดี เสริมแกร่งแดนกลาง"
description: "สื่อเผย ลิเวอร์พูล ยังแสดงความสนใจคว้าตัว มาร์ติน ซูบิเมนดี กองกลาง เรอัล โซเซียดาด และทีมชาติสเปนมาเสริมทัพ โดยมี อาร์เซนอล เป็นคู่แข่ง"
category: "SPORTS"
language: "th"
date: 2024-11-13T13:21:26.562Z
---

# ไม่มูฟออน ลิเวอร์พูล ยังสนคว้า มาร์ติน ซูบิเมนดี เสริมแกร่งแดนกลาง

[![ไม่มูฟออน ลิเวอร์พูล ยังสนคว้า มาร์ติน ซูบิเมนดี เสริมแกร่งแดนกลาง](https://www.khaosod.co.th/wpapp/uploads/2024/11/zubimendi-liverpool-7766.jpg "ไม่มูฟออน ลิเวอร์พูล ยังสนคว้า มาร์ติน ซูบิเมนดี เสริมแกร่งแดนกลาง")](https://www.khaosod.co.th/wpapp/uploads/2024/11/zubimendi-liverpool-7766.jpg)

**สื่อเผย ลิเวอร์พูล ยังแสดงความสนใจคว้าตัว มาร์ติน ซูบิเมนดี กองกลาง เรอัล โซเซียดาด และทีมชาติสเปนมาเสริมทัพ โดยมี อาร์เซนอล เป็นคู่แข่ง**

โดย ซูบิเมนดี เป็นเป้าหมายหลักในการเสริมทัพของ ลิเวอร์พูล ในตลาดแข้งซัมเมอร์ที่ผ่านมา อย่างไรก็ตามสุดท้ายแล้วแข้งวัย 25 ปีรายนี้กลับปฏิเสธที่จะย้ายมาค้าแข้งกับ “หงส์แดง” และอยู่กับ โซเซียดาด ต่อไป

อย่างไรก็ตามล่าสุด “เดวิด ออร์นสตรีน” ผู้สื่อข่าวคนดังของ “ดิ แอธเลติก” ระบุว่า แม้จะโดนปฎิเสธมาก่อนหน้านี้ แต่ความสนใจของ ลิเวอร์พูล ในตัวของ ซูบิเมนดี ยังคงมีอยู่ เช่นเดียวกับ อาร์เซนอล ซึ่งจับตามิดฟิลด์รายนี้อยู่เช่นกัน แม้ปัจจุบันเจ้าตัวจะยังคงไร้แผนที่จะย้ายออกจาก โซเซียดาด

ส่วน “มิเกล เดลานีย์” ผู้สื่อข่าวจาก “อินดิเพนเดนท์” ระบุว่า อาร์เซนอล ติดตามสถานการณ์ของ ซูบิเมนดี อยู่ในขณะนี้เนื่องจาก มิเกล อาร์เตตา กุนซือของทีมต้องการเพิ่มผู้เล่นในตำแหน่งกองกลางเบอร์ 6 ช่วงซัมเมอร์หน้า

นอกจากนั้นแล้วการที่ โรแบร์โต โอลาเบ ผู้อำนวยการสโมสรซึ่งมีบทบาทสำคัญในการรั้ง ซูบิเมนดี ให้อยู่กับ โซเซียดาด ต่อไปจะอำลาสโมสรหลังจบซีซั่นนี้ อาจะส่งผลต่อการตัดสินใจเรื่องอนาคตของแข้งทีมชาติสเปนรายนี้

สำหรับ ซูบิเมนดี ลงสนามให้กับ โซเซียดาด ไปแล้ว 16 นัดทุกรายการทำได้ 1 ประตูกับ 2 แอสซิสต์