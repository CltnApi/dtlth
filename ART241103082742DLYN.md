---
layout: post
code: "ART241103082742DLYN"
origin_url: "https://www.khaosod.co.th/sports/news_9488361"
image: "https://github.com/user-attachments/assets/3cd58cb5-343a-4b26-a154-f73c3fe270f6"
title: "โชคทวี ชื่อนี้มีเรื่องราวมากมายในโลกลูกหนังไทยกับตำแหน่งกุนซือฟุตบอล"
description: "โชคทวี พรหมรัตน์ หรือโค้ชโชค อดีตกองหลังทีมชาติไทย เจ้า..."
category: "SPORTS"
language: "th"
date: 2024-11-03T08:31:37.041Z
---

# โชคทวี ชื่อนี้มีเรื่องราวมากมายในโลกลูกหนังไทยกับตำแหน่งกุนซือฟุตบอล

[![โชคทวี ชื่อนี้มีเรื่องราวมากมายในโลกลูกหนังไทยกับตำแหน่งกุนซือฟุตบอล](https://www.khaosod.co.th/wpapp/uploads/2024/11/Choketawee.jpg "โชคทวี ชื่อนี้มีเรื่องราวมากมายในโลกลูกหนังไทยกับตำแหน่งกุนซือฟุตบอล")](https://www.khaosod.co.th/wpapp/uploads/2024/11/Choketawee.jpg)

โชคทวี พรหมรัตน์ หรือโค้ชโชค อดีตกองหลังทีมชาติไทย เจ้าของฉายา “นกกระยางดำ” ดีกรีโค้ชฟุตบอลระดับเอไลเซนส์ซึ่งเพิ่งจบหลักสูตรไปหมาดๆ ซึ่งหลังจากแขวนสตั๊ดดาวเตะจากอ.ท้ายเหมือง จ.พังงา โลดแล่นบนอาชีพกุนซือมาอย่างต่อเนื่อง

เริ่มจากเข้ารับงานในตำแหน่งกุนซือชั่วคราวให้กับ “เจ้าบุญทุ่ม”บีอีซี เทโรศาสน เมื่อปี 2013 จากนั้นจึงเข้ารับตำแหน่งผู้ช่วยผู้ฝึกสอนทีมชาติไทย ที่มี “ซิโก้”เกียรติศักดิ์ เสนาเมือง เพื่อนรักเป็นหัวหน้าผู้ฝึกสอน

จากนั้นปี 2015 จึงเข้ารับตำแหน่งหัวหน้าผู้ฝึกสอนทีมชาติไทย รุ่นไม่เกิน 23 ปี เพื่อลงเล่นซีเกมส์ที่ประเทศสิงคโปร์ และแม้ว่าโค้ชโชคจะพาทีมชาติไทยโชว์ฟอร์มยอดเยี่ยมคว้าเหรียญทองฟุตบอลชายมาครองได้ แต่ด้วยการที่ก่อนหน้านั้น “บังยี”วรวีร์ มะกูดี นายกสมาคมลูกหนังคนก่อนแต่งตั้งให้ “ซิโก้” คุมทั้งทีมชาติชุดใหญ่ และทีมไม่เกิน 23 ปี ดังนั้นการที่โชคทวีซึ่งเป็นทีมงานของ “ซิโก้” อยู่แล้ว แม้ว่าจะพาทีมคว้าเหรียญทองแต่แทบไม่ได้รับการยกย่องเท่าที่ควร

หากยังจำกันได้หลังจากมีวลีอย่าง “ซีเกมส์ใครทำก็ได้แชมป์” หลุดมาจากปาก “ซิโก้” เพื่อนรัก ทำให้เรื่องราวลุกลามใหญ่โต แม้ว่า “บังยี” จะเป็นตัวกลางประสานให้ทั้งสองคนกลับมาคืนดีกัน ถึงขนาดต้องตั้งโต๊ะแถลงข่าว แต่สุดท้ายโชคทวีเลือกที่เดินจากไปในเส้นทางของตัวเอง

ปี 2017 โชคทวีเข้ารับงานเฮดโค้ชให้กับ “พยัคฆ์ล้านนา”เชียงใหม่ เอฟซี ก่อนที่ปี 2018 จะเข้ามาทำทีมชาติในตำแหน่งผู้ช่วยผู้ฝึกสอนของ มิโลวาน ราเยวัช จากนั้นในปี 2019 จึงเข้ารับงานที่แพท สเตเดียม ในตำแหน่งกุนซือใหญ่ “สิงห์เจ้าท่า”การท่าเรือ เอฟซี แถมผลงานเยี่ยมมีลุ้นแชมป์จนถึงช่วงท้ายซีซั่น แม้ว่าจะพลาดแชมป์ลีก แต่การพาสิงห์เจ้าท่าคว้าแชมป์เอฟเอ คัพ ถือว่าเป็นผลงานยอดเยี่ยม เพราะเป็นการคว้าแชมป์รายการนี้ในรอบ 10 ปีของการท่าเรือ

อย่างไรก็ตามเข้าสู่ปี 2020 เกิดเรื่องพิพาทกับ “มาดามแป้ง”นวลพรรณ ล่ำซำ ประธานสโมสรการท่าเรือว่าด้วยการโดน “ล้วงลูก” แม้ “มาดามแป้ง” จะออกแถลงการณ์ว่าไม่ใช่การล้วงลูก หากแต่เป็นการทำงานร่วมกัน สุดท้าย “โค้ชโชค” ต้องกระเด็นจากตำแหน่งในท้ายที่สุด และไปรับงานที่นครศรี ยูไนเต็ด

เข้าสู่ปี 2021 “โค้ชโชค” ถูกเรียกตัวกลับมาทำงานกับทีมชาติอีกครั้ง ในยุคที่ “มาดามแป้ง” นั่งตำแหน่งผู้จัดการทีม ทั้งชุดใหญ่ และรุ่น 23 ปี โดยโชคทวีรับตำแหน่งกุนซือทีม 23 ปีไปเล่นชิงแชมป์เอเชีย รอบสุดท้าย แต่เหตุการณ์กลับทำให้โชคทวีกลายเป็นเพียง “เงา” เพราะในรอบสุดท้าย “มาดามแป้ง” เลือกที่จะให้ มาโน โพลกิง กุนซือชุดใหญ่ทำหน้าที่ข้างสนาม และให้โชคทวีแค่ทำหน้าที่ผู้ช่วยผู้ฝึกสอน

เมื่อทัวร์นาเมนต์ชิงแชมป์เอเชีย รุ่น 23 ปีจบลง หน้าที่ของโค้ชโชคถือว่าจบไปด้วย กระทั่งปี 2023 จึงกลับมายังแพท สเตเดียม อีกครั้ง เมื่อเข้ารับตำแหน่ง “ผู้ฝึกสอนร่วม” กับ “โค้ชอั๋น”สุรพงษ์ คงเทพ แต่หน้าที่สั่งการในสนามส่วนใหญ่เป็นของ “โค้ช” ก่อนที่โค้ชอั๋นจะโดนปลด และการท่าเรือเลือก “โค้ชอ้น”รังสรรค์ วิวัฒน์ชัยโชค เข้ารับตำแหน่ง โชคทวีจึงลดบทบาทลงมาเป็นผู้ช่วยผู้ฝึกสอน

กระทั่งเมื่อช่วงคำวันที่ 2 พ.ย. หลังจากการท่าเรือออกไปแพ้ “แข้งเทพ”ทรู แบงค็อก ยูไนเต็ด 0-2 “โค้ชอ้น” ได้ประกาศลาออกเพื่อรับผิดชอบผลงาน จนทำให้การท่าเรือเลือกที่จึงดัน โชคทวี ขึ้นมาเป็นกุนซือใหญ่ ถือเป็นการนั่งตำแหน่งนี้ที่แพท สเตเดียม เป็นคำรบสาม แม้ว่าครั้งนี้จะเป็นเพียงรักษาการชั่วคราว

หลังจากนี้คงได้เห็นฝีไม้ลายมือของ “นกกระยางดำ” อีกครั้งว่าจะมีดีขนาดไหน เพราะเชื่อว่าต้องทำหน้าที่อีกหลายแมตช์ เนื่องจากการหากุนซือใหม่ในระยะเวลาอันสั้นนั้นเป็นเรื่องยาก ที่สำคัญโค้ชมีชื่อที่เป็นคนไทยตอนนี้แทบไม่มีใครว่างงาน ดีไม่ดีไม่แน่ว่าจาก “รักษาการ” อาจแสดงอะไรออกมาจนกลายเป็นกุนซือ “เต็มตัว” ใครจะไปรู้