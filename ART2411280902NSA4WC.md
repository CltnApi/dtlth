---
layout: post
code: "ART2411280902NSA4WC"
origin_url: "https://www.khaosod.co.th/breaking-news/news_9525545"
image: "https://github.com/user-attachments/assets/59e7772e-76ae-4287-abfa-2b102d231692"
title: "ทนายเผยอาการ 'สามารถ' หลังอดอาหารประท้วง ลั่นถ้าไม่ได้ประกัน ขอยอมตายในคุก"
description: "ทนายเผยอาการ 'สามารถ' หลังอดอาหารประท้วง ห่วงมีโรคประตัวหลายโรค เซ็นยินยอมไม่ให้กู้ชีพ ลั่นถ้าไม่ได้ประกัน ขอยอมตายในคุก "
category: "HOT_NEWS"
language: "th"
date: 2024-11-28T09:46:45.379Z
---

# ทนายเผยอาการ 'สามารถ' หลังอดอาหารประท้วง ลั่นถ้าไม่ได้ประกัน ขอยอมตายในคุก

[![ทนายเผยอาการ 'สามารถ' หลังอดอาหารประท้วง ลั่นถ้าไม่ได้ประกัน ขอยอมตายในคุก](https://www.khaosod.co.th/wpapp/uploads/2024/11/jail-1.jpg "ทนายเผยอาการ 'สามารถ' หลังอดอาหารประท้วง ลั่นถ้าไม่ได้ประกัน ขอยอมตายในคุก")](https://www.khaosod.co.th/wpapp/uploads/2024/11/jail-1.jpg)

**ทนายเผยอาการ ‘สามารถ’ หลังอดอาหารประท้วง ห่วงมีโรคประจำตัวหลายโรค เซ็นยินยอมไม่ให้กู้ชีพ ลั่นถ้าไม่ได้ประกัน ขอยอมตายในคุก**

วันที่ 28 พ.ย. 2567 ร.อ.ธีรศานต์ แก้วสง หรือ ทนายเตย หนึ่งในทีมทนายความของ **นายสามารถ เจนชัยจิตรวนิช** เปิดเผยภายหลังเข้าเยี่ยมนายสามารถที่โรงพยาบาลราชทัณฑ์ ว่า ตนได้รับทราบว่าเมื่อคืนนี้นายสามารถถูกนำตัวส่งโรงพยาบาลราชทัณฑ์ เมื่อช่วงเช้าจึงเดินทางไปเยี่ยม พบว่านายสามารถนั่งรถวีลแชร์มา มีเจ้าหน้าที่เข็นรถพามาที่ห้องพบทนายความ

ร.อ.ธีรศานต์ กล่าวต่อว่า อาการนายสามารถดูค่อนข้างอ่อนเพลีย คุยกันไปก็เหมือนจะวูบ สัปหงก เจ้าหน้าที่ต้องเข้ามาเช็กตลอด ซึ่งนายสามารถยังไม่ได้ทานทั้งน้ำและอาหารที่เจ้าหน้าที่นำมาให้เลยตั้งแต่วันอังคาร ซึ่งแพทย์ก็มีความเป็นห่วง

ร.อ.ธีรศานต์ กล่าวอีกว่า ที่กรมราชทัณฑ์บอกว่า นายสามารถไม่ได้แจ้งความประสงค์อดอาหาร แต่เป็นเพราะเครียดลงกระเพาะจนทานข้าวไม่ได้ และยังทานน้ำอยู่นั้น ตนไม่ทราบเรื่องนี้ แต่เท่าที่ได้พูดคุยกัน นายสามารถยังยืนยันว่า เป็นความตั้งใจของตนที่จะอดอาหาร เพื่อเรียกร้องความยุติธรรม

ร.อ.ธีรศานต์ กล่าวต่อว่า ยืนยันว่า ไม่ได้เป็นการจงใจทำเพื่อกดดันหรือเป็นสาเหตุให้ได้รับการประกันตัว เพราะทนายความเองก็ไม่ได้อยากให้นายสามารถทำแบบนี้ คุณแม่ของนายสามารถก็พูดคุยกับลูกชายว่าไม่อยากให้อดอาหาร อยากให้รักษาสุขภาพตัวเอง อดทนรอวันที่จะได้ออกมาสู้คดีดีกว่า

ร.อ.ธีรศานต์ กล่าวอีกว่า ตอนนี้ทางญาติและทนายความอยากจะขอย้ายตัวออกมารักษาที่โรงพยาบาลเลย แต่**นายสามารถมีการเซ็นยินยอมว่า หากเกิดอาการช็อก ไม่ต้องกู้ชีพ หากไม่ได้ประกันตัวออกมา ก็ขอยอมตายในเรือนจำเลย** ซึ่งค่อนข้างเด็ดเดี่ยว ตนในฐานะทนายความก็ห้าม เพราะการเรียกร้องความยุติธรรม ต้องมีชีวิตมาเพื่อต่อสู้เรียกร้องมากกว่า แต่ก็เคารพในเจตนารมณ์ของนายสามารถ

ร.อ.ธีรศานต์ กล่าวต่อว่า สำหรับการยื่นประกันตัวนั้น ตอนนี้อยู่ระหว่างการเตรียมหลักทรัพย์เพิ่ม โดยจะนำที่ดินไปประเมินเพิ่มเติม ซึ่งการยื่นขอประกันตัวก็จะนำเสนอต่อศาลถึงเรื่องอาการป่วยด้วย เพราะนายสามารถก็มีอาการป่วยจากโรคประจำตัวที่มีอยู่แล้วหลายโรค ตอนนี้กำลังขอคัดประวัติการรักษา ประกอบกับอาการป่วยในปัจจุบัน

ร.อ.ธีรศานต์ กล่าวอีกว่า ทีมทนายความกำลังพยายามทำให้รวดเร็วที่สุด เพราะเป็นห่วงสุขภาพของนายสามารถ หากเตรียมทุกอย่างได้ทันก็อาจจะยื่นขอประกันตัวในวันนี้เลย แต่หากไม่ทันก็จะยื่นในวันพรุ่งนี้ โดยจะยื่นขอติดกำไล EM ด้วย

ทนายความ กล่าวต่อว่า นายสามารถได้ฝากจดหมายออกมาผ่านตนด้วย โดยพูดให้ตนเขียนตาม และนายสามารถเซ็นลงนาม โดยให้แนบจดหมายนี้ไปให้ศาลในการขอยื่นประกันตัวด้วย เนื้อความในจดหมายเป็นการเรียกร้องเกี่ยวกับสิทธิในการประกันตัว แต่ตอนนี้ยังไม่สามารถเปิดเผยได้ ขอยื่นให้กับศาลก่อน

ทนายความ ย้ำถึงเรื่องการประกันตัวว่า เป็นสิทธิโดยพื้นฐานตามรัฐธรรมนูญ ที่บอกไว้ชัดเจนว่าการคุมขังให้ทำเท่าที่จำเป็น และการยื่นประกันตัวเป็นสิทธิขั้นพื้นฐาน สิ่งที่นายสามารถกำลังเรียกร้องอยู่ก็ไม่ใช่แค่เพื่อตัวเอง แต่ที่ผ่านมามีหลายคดีที่ผู้ต้องขังไม่ได้รับการประกันตัว จนมีการฝากขังกันเต็มเรือนจำ

ทนายความ กล่าวอีกว่า คดีนี้ดีเอสไอแจ้งข้อกล่าวหากับนายสามารถ จากความผิดฟอกเงินที่มาจากมูลฐานคดีดิไอคอนกรุ๊ป ซึ่ง ณ วันนี้ ความผิดมูลฐานมันยังไม่ชัดเจน ความผิดของดิไอคอนชัดเจนพอหรือยังที่จะแจ้งข้อหาฟอกเงิน เพื่อรวบรวมทรัพย์สินคืนให้ผู้เสียหายที่ตามที่กฎหมายระบุเจตนารมณ์ของความผิดฐานฟอกเงินไว้ หากไม่ชัดเจน สุดท้ายศาลยกฟ้อง ผู้ถูกดำเนินคดีก็ต้องสูญเสียหลายๆ อย่าง ที่กลับมาเยียวยาไม่ได้ ซึ่งมีตัวอย่างให้เห็นในหลายคดีในอดีตมาแล้ว

ร.อ.ธีรศานต์ กล่าวต่อว่า ยืนยันได้ว่านายสามารถไม่ได้หลบหนี มีพยานหลักฐานชัดเจนว่าไปทำบุญที่ จ.เชียงราย มีคนที่ไปด้วยกันหลายคนเป็นพยานได้ และวัดห้วยปลากั้งก็อยู่ห่างจากสนามบินแม่ฟ้าหลวงไม่ถึง 9 กิโลเมตร มีตั๋วทั้งขาไปและขากลับ กระแสข่าวที่ว่าจะออกไปทางชายแดนนั้น จึงไม่เป็นความจริง พอนายสามารถทราบว่ามีหมายจับ ก็ประสงค์จะเข้ามอบตัวที่ สภ.แม่ยาว มีตำรวจชั้นผู้ใหญ่เป็นพยาน

ร.อ.ธีรศานต์ กล่าวอีกว่า ส่วนเรื่องที่บอกว่าจะไปยุ่งเหยิงกับพยานหลักฐานนั้น พยานหลักฐานต่างๆ ไม่สามารถที่จะไปยุ่งเหยิงได้อยู่แล้ว เพราะถูกอายัดไปแล้ว ดังนั้น การได้ประกันตัวออกมาชี้แจงจะเป็นประโยชน์กับตัวผู้ต้องหามากกว่า และจะเป็นประโยชน์ต่อคดีอื่นๆ ด้วย

เมื่อถามถึงเรื่องเอกสารของบอสพอล ที่ดีเอสไอตรวจพบในบ้านในวันที่เข้าตรวจค้นบ้านของนายสามารถ ซึ่งพบข้อพิรุธหลายอย่างว่าอาจเป็นเอกสารเท็จนั้น ทนายความของนายสามารถ บอกว่า การยืมเงินเป็นเรื่องของคน 2 คน หากผู้ยืมและผู้ให้ยืมยืนยันตรงกันแบบไหน ก็เป็นบุคคลสิทธิที่ทำระหว่างกัน

ทนายความ กล่าวต่อว่า หากเอกสารนี้ไม่เป็นความจริง คงจะมีฝ่ายใดฝ่ายหนึ่งออกมาแจ้งข้อกล่าวหา บอสพอลก็คงออกมาบอกว่าไม่ใช่เรื่องจริง ที่เอาเงินไปความจริงเป็นอย่างไร ซึ่งตนยังไม่ได้เห็นเอกสารฉบับดังกล่าว แต่ถ้าจะมองว่าเป็นเอกสารที่สร้างขึ้นมาหรือไม่ เชื่อว่าทางดีเอสไอสามารถตรวจสอบได้อยู่แล้ว แต่ถ้าเป็นเรื่องจริง แล้วคน 2 คนเข้าใจตรงกัน มันผิดตรงไหน

บุคคลสิทธิ กล่าวอีกว่า ส่วนเรื่องเงินที่บอกว่าเป็นเงินทำบุญนั้น คุณแม่ของนายสามารถได้ให้การไปแล้วในวันที่ถูกจับกุม ซึ่งมีเอกสารที่สามารถชี้แจงได้ทุกอย่าง ส่วนเอกสารที่ยังไม่สามารถนำมาให้ได้ในวันนั้นก็จะนำมาส่งมอบให้ภายหลัง ซึ่งคุณแม่เองก็เป็นสายบุญ สายมูเตลู ชอบทำบุญอยู่แล้ว