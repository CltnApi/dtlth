---
layout: post
code: "ART2411121332LB8PX6"
origin_url: "https://www.khaosod.co.th/entertainment/news_9502547"
image: "https://github.com/user-attachments/assets/61dabd32-50df-4d9d-8be9-bdcebcdb2536"
title: "หนุ่ม กรรชัย เผยให้โอกาสแล้ว โทรหา 'ฟิล์ม' 3 ครั้ง ปม 20 ล้าน ลั่นฟังคลิปเต็มอึ้งกว่านี้"
description: "หนุ่ม กรรชัย เผยให้โอกาสแล้ว โทรหา 'ฟิล์ม' 3 ครั้ง ปม 20 ล้าน ลั่นฟังคลิปเต็มอึ้งกว่านี้ ชี้ถ้าคนจริงใจจะบอกเอง ฝากไว้คำพูดเป็นนายเรา"
category: "ENTERTAINMENT"
language: "th"
date: 2024-11-12T13:36:13.644Z
---

# หนุ่ม กรรชัย เผยให้โอกาสแล้ว โทรหา 'ฟิล์ม' 3 ครั้ง ปม 20 ล้าน ลั่นฟังคลิปเต็มอึ้งกว่านี้

[![หนุ่ม กรรชัย เผยให้โอกาสแล้ว โทรหา 'ฟิล์ม' 3 ครั้ง ปม 20 ล้าน ลั่นฟังคลิปเต็มอึ้งกว่านี้](https://www.khaosod.co.th/wpapp/uploads/2024/11/film-num.jpg "หนุ่ม กรรชัย เผยให้โอกาสแล้ว โทรหา 'ฟิล์ม' 3 ครั้ง ปม 20 ล้าน ลั่นฟังคลิปเต็มอึ้งกว่านี้")](https://www.khaosod.co.th/wpapp/uploads/2024/11/film-num.jpg)

**หนุ่ม กรรชัย เผยให้โอกาสแล้ว โทรหา ‘ฟิล์ม’ 3 ครั้ง ปม 20 ล้าน ลั่นฟังคลิปเต็มอึ้งกว่านี้ ชี้ถ้าคนจริงใจจะบอกเอง ฝากไว้คำพูดเป็นนายเรา**

วันที่ 12 พ.ย. 2567 **หนุ่ม กรรชัย กำเนิดพลอย** เปิดเผยในรายการ [ข่าวใส่ไข่](https://www.youtube.com/watch?v=rjyuZ9HDR-c&list=PLg9S5bqtYWfA-xeAUnoC4ogXUud7ztE3y&index=2) ถึงกรณีคลิปเสียงศิลปินหนุ่มกับนักร้องสาว ตบทรัพย์บอส ดิไอคอน 20 ล้านบาท

โดย มดดำ คชาภา ตันเจริญ กล่าวเปิดประเด็นว่า วันนี้ศิลปินรายดังกล่าวก็ออกมาขอโทษพี่หนุ่มโดยตรงในรายการ คนดังนั่งเคลียร์ ว่า “อยากขอโทษพี่หนุ่มที่เอาชื่อเขาไปอ้างในการจะขายงาน และพูดแบบนี้เพราะรู้สึกว่าธุรกิจของเขาแค่ขายของ และเขาบอกว่าเขาถูกรังแกเลยอยากไปช่วย จาก ฟิล์ม”

**หนุ่ม กรรชัย** กล่าวว่า รู้มาสักพักแล้ว แต่ยืนยันว่าไม่ได้สนิท ไม่ได้คุยกับฟิล์มมา 5 ปีแล้ว กระทั่งฟิล์มติดต่อมา ตอนที่เริ่มเปิดประเด็นเรื่องดิไอคอน ฟิล์มติดต่อเข้ามาว่ารู้จักพอลกับภรรยาพอล

**หนุ่ม กรรชัย** กล่าวต่อว่า คลิปทั้งหมดมี 29.30 นาที ที่เปิด 4 คลิปนั้นอยู่ท้ายคลิป ก่อนหน้านั้นจะมีการบรรยายมาหมดเลยว่าเรื่องมันเป็นยังไง เป็นการชวนเชื่อให้บอสคนนั้นเชื่อว่าสามารถคุยกับตนได้ เดี๋ยวจะหาทางลงให้ เป็นเหมือนโน้มน้าว เสร็จแล้วก็ปิดด้วยว่า เดี๋ยวจะโทรหาศิลปินชื่อดังท่านนั้น จะให้ศิลปินคนนี้มาคุยกับตน

**หนุ่ม กรรชัย** กล่าวอีกว่า จริงๆ ที่มีการไปพูดว่ากรรชัยชี้ผิดเป็นผิด ชี้ถูกเป็นถูก แบบนี้ไม่ดี ต้องเข้าใจว่าตนไม่ใช่ศาล ตนไม่มีกฎหมายในมือ รายการโหนกระแสเป็นแค่กระบอกเสียง จะมาฟอกขาวในรายการก็มานั่ง สุดท้ายสังคมจะเป็นคนตัดสินเอง เพราะเขาดูรายการ มันไม่ใช่กระบวนการของกฎหมาย เป็นเรื่องของสังคม คุณแถไปคนก็จะรู้

ADVERTISEMENT

**หนุ่ม กรรชัย** กล่าวต่อว่า พูดแบบนี้นอกจากไม่ให้เกียรติตนแล้ว เขายังไม่ให้เกียรติกฎหมายของประเทศด้วย ไม่ให้เกียรติศาล ไม่ให้เกียรติใครเลย ที่พูดแบบนี้เหมือนคนหวังจะให้คนอีกคนหลงเชื่อ ว่าฉันเคลียร์ได้ พี่หนุ่มเคลียร์ได้ เป็นไปได้ยังไง มันเป็นไปไม่ได้

**“แล้วดูแต่ละอย่าง เอาชื่อพี่ไปพูด พี่รู้สึกมันแย่มาก ที่เลวร้ายกว่านั้นคือ บอกให้ผู้เสียหายจ่าย 20 ล้าน แล้วบอกว่าเอาคำพูดพี่ชายมาบอก แล้วบอกว่าตัวเองเป็นแค่คนกลาง มันได้เหรอ พอผมรู้เรื่องนี้ก็เลยให้ฝ่ายกฎหมายไปแจ้งความร้องทุกข์ แล้วเอาคลิปทั้งหมดไปให้ ไปฟังคลิปเต็มจะอึ้งกว่านี้”**

**หนุ่ม กรรชัย** กล่าวว่า เมื่อคืนตนโทรไปถาม ก่อนจะพูดในรายการ ถามว่ามันเกิดอะไรขึ้น ผมโทรไป 3 ครั้ง เขาบอกมันไม่ใช่ เป็นกรณีไปรับงานพีอาร์มา แล้วเขาจะเอางบ 20 ล้านบาทนี้ไปออกที่นี่ที่นั่น ไม่ใช่โหนกระแสอย่างเดียว

**“ครั้งที่ 2 โทรไปอีก เขาพูดเหมือนเดิม รู้สึกไม่สบายใจ เพราะตอนโทรไปผมไม่ได้บอกว่ามีคลิปในมือแล้ว ผมแค่ถามนำ สุดท้ายโทรอีกทีตอน 5 ทุ่มกว่า ฟิล์มพี่ได้ยินเสียงทั้งหมดแล้วนะ มีคนเปิดให้พี่ฟังจะว่ายังไง เขายังตอบคำเดิม เขาว่าน่าจะถูกตัดต่อเสียง ถ้ามันมีคลิปจริงๆ ผมก็โอเคจบ เพราะผมให้โอกาสไปแล้ว”**

“คนเราถ้ามันมีความจริงใจมันจะบอกเอง เขาจะต้องพูดกับผมในข้อเท็จจริงเลยว่ามันมีอะไร จริงๆ ไม่ต้องให้บอกด้วยซ้ำว่ามีเสียงแล้ว พี่โทรไปเขาก็ต้องบอกแล้วว่าเรื่องจริงมันคืออะไร”

**หนุ่ม กรรชัย** กล่าวทิ้งท้ายว่า จะฝากไว้นะ คำพูดคือนายของเรา ทุกสิ่งที่พูดออกมาเราต้องรับผิดชอบ เรื่องนี้พิสูจน์ไม่ยาก นวัตกรรมของโลกมันเปลี่ยนแล้ว คลิปตัดต่อไหมสามารถตรวจสอบได้ และผู้เสียหายอีกคนคือบอสปัน เพราะโดนเรียกทรัพย์ เชื่อว่าตำรวจต้องเรียกมาสอบถามว่ามีการคุยกับฟิล์มกับนักร้องหญิงจริงไหม