---
layout: post
code: "ART24111106269WOL51"
origin_url: "https://www.khaosod.co.th/sports/news_9499968"
image: "https://github.com/user-attachments/assets/afbe3a1f-8f06-407e-a0c1-5f3d4740c545"
title: "เปิดศึกกอล์ฟ ไทยแลนด์ โอเพ่น ครั้งที่ 52 ชิงเงินรวม 5 ล้านบาท"
description: "สมาคมกีฬากอล์ฟแห่งประเทศไทยในพระบรมราชูปถัมภ์ ร่วมกับ ออลไทยแลนด์กอล์ฟทัวร์ และบริษัท เอ็ม บี เค จำกัด(มหาชน) ร่วมกันแถลงข่าวจัดการแข่งขันกอล์ฟ"
category: "SPORTS"
language: "th"
date: 2024-11-11T06:32:13.726Z
---

# เปิดศึกกอล์ฟ ไทยแลนด์ โอเพ่น ครั้งที่ 52 ชิงเงินรวม 5 ล้านบาท

[![เปิดศึกกอล์ฟ ไทยแลนด์ โอเพ่น ครั้งที่ 52 ชิงเงินรวม 5 ล้านบาท](https://www.khaosod.co.th/wpapp/uploads/2024/11/101718-scaled-1.jpeg "เปิดศึกกอล์ฟ ไทยแลนด์ โอเพ่น ครั้งที่ 52 ชิงเงินรวม 5 ล้านบาท")](https://www.khaosod.co.th/wpapp/uploads/2024/11/101718-scaled-1.jpeg)

สมาคมกีฬากอล์ฟแห่งประเทศไทยในพระบรมราชูปถัมภ์ ร่วมกับ ออลไทยแลนด์กอล์ฟทัวร์ และบริษัท เอ็ม บี เค จำกัด(มหาชน) ร่วมกันแถลงข่าวจัดการแข่งขันกอล์ฟอาชีพรายการใหญ่และเก่าแก่ที่สุดของประเทศไทย “ไทยแลนด์ โอเพ่น ครั้งที่ 52” ชิงถ้วยพระราชทานพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พร้อมเงินรางวัลรวม 5 ล้านบาท

“ไทยแลนด์ โอเพ่น 2024” นับว่ามีความสำคัญอย่างมาก นอกจากแชมป์จะได้ครองถ้วยพระราชทานพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และมีเงินรางวัลรวมสูงที่สุดของทัวร์ในไทย คือ 5 ล้านบาทแล้ว จากการที่เป็นรายการสุดท้ายของออลไทยแลนด์กอล์ฟทัวร์ ฤดูกาล 2024 จึงเป็นรายการตัดสินตำแหน่งนักกอล์ฟทำเงินสูงสุด, รางวัลนักกอล์ฟดาวรุ่งยอดเยี่ยม และนักกอล์ฟที่จะรักษาทัวร์การ์ด สำหรับการเล่นต่อในฤดูกาลหน้า

นายรังสฤษดิ์ ลักษิตานนท์ นายกสมาคมกีฬากอล์ฟแห่งประเทศไทยฯ กล่าวว่า “ไทยแลนด์ โอเพ่น ถือเป็นกอล์ฟอาชีพรายการสำคัญของไทยและเป็นหนึ่งในรายการเก่าแก่รายการหนึ่งของเอเชีย ในแต่ละประเทศแมตช์โอเพ่นถือเป็นเมกะแมตช์ที่มีความสำคัญต่อการพัฒนาวงการกอล์ฟ โดยเฉพาะอย่างยิ่งในประเทศไทย ซึ่งมีการชิงถ้วยพระราชทาน รัชกาลที่ 9 ซึ่งเป็นความใฝ่ฝันของนักกอล์ฟไทยทุกคน ด้วยความยิ่งใหญ่และประวัติศาสตร์อันยาวนานเช่นนี้ จึงทำให้กอล์ฟไทยแลนด์ โอเพ่น ได้รับความสนใจจากนักกอล์ฟทั้งชาวไทยและชาวต่างประเทศเข้าร่วมแข่งขัน”

“ประกอบกับปัจจุบันมีนักกอล์ฟไทยจำนวนมากที่มีความสามารถ แข่งขันในต่างประเทศสร้างชื่อเสียงให้กับประเทศไทยมากมาย มีสนามกอล์ฟที่สวยงาม ถ้าได้รับการสนับสนุนให้เป็นแมตช์ที่มีเงินรางวัลเทียบเคียงประเทศเพื่อนบ้าน น่าจะเป็นโอกาสที่ดีในการสานต่อประโยชน์จากการแข่งขันสู่การพัฒนาวงการกอล์ฟไทยและการท่องเที่ยวในประเทศ”

ด้านนายเกษมสุข จงมั่นคง ประธานเจ้าหน้าที่บริหารธุรกิจกอล์ฟ บริษัท เอ็ม บี เค จำกัด (มหาชน) กล่าวว่า “สนามริเวอร์เดล กอล์ฟ คลับ ซึ่งเป็นอีกหนึ่งสนามของธุรกิจกอล์ฟในเครือเอ็ม บี เค รู้สึกยินดีและเป็นเกียรติอย่างยิ่งที่ได้รับความไว้วางใจให้เป็นสนามแข่งขัน “ไทยแลนด์โอเพ่น” เป็นปีที่ 4 ติดต่อกัน“

“สนามริเวอร์เดล กอล์ฟ คลับ เป็นสนามระดับแชมเปี้ยนชิพ คอร์ส อยู่ในสภาพพร้อมเต็มที่ตั้งแต่ทีออฟ แฟร์เวย์ ไปจนถึงกรีน เชื่อว่าความพร้อมที่ยอดเยี่ยมของสนามจะทำให้นักกอล์ฟจะได้สัมผัสความสนุก ความท้าทายที่น่าตื่นเต้นของสนามอย่างแน่นอน”

การแข่งขันกอล์ฟ “ไทยแลนด์ โอเพ่น ครั้งที่ 52” ศึกกอล์ฟอาชีพรายการใหญ่และเก่าแก่ที่สุดของประเทศไทย จัดขึ้นเป็นครั้งแรกเมื่อปี 2508 หรือ 59 ปีที่แล้ว ในปีนี้มีกำหนดจัดขึ้นที่ สนามกอล์ฟระดับแชมเปี้ยนชิพ คอร์ส “ริเวอร์เดล กอล์ฟ คลับ” จ.ปทุมธานี พาร์ 72 ระยะ 7,095 หลา ระหว่างวันที่ 14-17 พ.ย.67

ทั้งนี้ ศึกไทยแลนด์โอเพ่น ในการจัดแข่งขัน 51 ครั้งที่ผ่านมา มีนักกอล์ฟไทย คว้าแชมป์ 8 คน 9 ครั้ง คือ สุเทพ มีสวัสดิ์ ปี 2534, บุญชู เรืองกิจ 2 สมัย ปี 2535 และ 2547, ประหยัด มากแสง ปี 2556, รฐนน วรรณศรีจันทร์ ปี 2560, ภาณุพล พิทยารัฐ ปี 2561, สดมภ์ แก้วกาญจนา ปี 2564, ขวัญชัย แท่นนิล ปี 2565 และล่าสุด เด่นวิทย์ เดวิด บริบูรณ์ทรัพย์ ปี 2566