---
layout: post
code: "ART24110311374OQ2YC"
origin_url: "https://www.khaosod.co.th/sports/news_9488590"
image: "https://github.com/user-attachments/assets/510c9b4f-9446-461c-bc3e-8c1497c4f2fa"
title: "โอโม่ ไข้กลับฝืนล่องคลื่นจนจบ ศึก วินด์เซิร์ฟยุวชน-เยาวชนชิงแชมป์โลก"
description: "ปิดฉากวินด์เซิร์ฟยุวชนและเยาวชนชิงแชมป์โลก ที่เมืองซา ราปิตา ประเทศสเปน \"โอโม่\" ภาสพงศ์ เลี้ยงหล่ำ โดนฝนเล่นงานตลอดการแข่งขันทำให้ไข้กลับ"
category: "SPORTS"
language: "th"
date: 2024-11-03T11:45:00.177Z
---

# โอโม่ ไข้กลับฝืนล่องคลื่นจนจบ ศึก วินด์เซิร์ฟยุวชน-เยาวชนชิงแชมป์โลก

[![โอโม่ ไข้กลับฝืนล่องคลื่นจนจบ ศึก วินด์เซิร์ฟยุวชน-เยาวชนชิงแชมป์โลก](https://www.khaosod.co.th/wpapp/uploads/2024/11/163362.jpg "โอโม่ ไข้กลับฝืนล่องคลื่นจนจบ ศึก วินด์เซิร์ฟยุวชน-เยาวชนชิงแชมป์โลก")](https://www.khaosod.co.th/wpapp/uploads/2024/11/163362.jpg)

**ปิดฉากวินด์เซิร์ฟยุวชนและเยาวชนชิงแชมป์โลก ที่เมืองซา ราปิตา ประเทศสเปน “โอโม่” ภาสพงศ์ เลี้ยงหล่ำ โดนฝนเล่นงานตลอดการแข่งขันทำให้ไข้กลับ แต่กัดฟันฝืนแข่งจนจบอันดับ 126 เตรียมลุยต่อร่วมกับทีมชาติชุดใหญ่ ในรายการวินด์เซิร์ฟชิงแชมป์เอเชีย ระหว่างวันที่ 18-25 พฤศจิกายน 2567 ที่ประเทศจีน**

ตามที่ สมาคมกีฬาวินด์เซิร์ฟแห่งประเทศไทย ส่ง “โอโม่” นายภาสพงศ์ เลี้ยงหล่ำ เข้าร่วมการแข่งขันวินด์เซิร์ฟยุวชนและเยาวชนชิงแชมป์โลก รุ่นเยาวชนอายุไม่เกิน 19 ปี ชาย (U19) ที่เมืองซา ราปิตา ประเทศสเปน ระหว่างวันที่ 28 ตุลาคม-2 พฤศจิกายน 2567 โดยมี นายณัฐพงษ์ โพธิ์นพรัตน์ รับหน้าที่ผู้ฝึกสอน

ล่าสุด นายพัฒนา บุญสวัสดิ์ เลขาธิการสมาคมกีฬาวินด์เซิร์ฟแห่งประเทศไทย เปิดเผยว่า หลังจากการแข่งขันเสร็จสิ้นลง ปรากฏว่า นายภาสพงศ์ จบอันดับ 126 จากนักกีฬาทั้งหมด 143 คน มีแต้มเสีย 441 คะแนน ขณะที่แชมป์เป็นของ นายหยัง อัซซูร์รา จากประเทศอิตาลี แต้มเสีย 22 คะแนน ตลอดการแข่งขันสภาพอากาศค่อนข้างไม่ดี มีฝนตกแทบทุกวัน คลื่มทะเลและคลื่นลมแรงมาก โดยฝ่ายจัดการแข่งขันฯ ได้แจ้งเตือนอันตรายเกี่ยวกับพายุฝนและต้องยกเลิกแข่งในบางวัน จากเดิมที่กำหนดแข่งขัน 6 วัน รวม 20 เรซ แต่แข่งขันจริงได้เพียง 3 วัน รวม 11 เรซ

“ก่อนลงแข่งขัน ภาสพงศ์ มีอาการป่วยมีไข้สูงอยู่หลายวัน ซึ่งผู้ฝึกสอนได้ดูแลอย่างใกล้ชิดจนหายดี แต่เมื่อถึงวันแข่งขันเจอกับสภาพอากาศที่มีฝนตก ทำให้ไข้กลับมาอีกครั้ง แต่นักกีฬาพยายามฝืนร่างกายลงสู้อย่างเต็มที่ในทุกเรซ จากการแข่งขันครั้งนี้ทำให้นักกีฬาได้รับประสบการณ์อย่างเต็มที่ หลังจากนี้จะเดินทางไปแข่งขันวินด์เซิร์ฟชิงแชมป์เอเชีย ระหว่างวันที่ 18-25 พฤศจิกายน 2567 ที่เมืองเซินเจิ้น ประเทศจีน ร่วมกับนักกีฬาทีมชาติไทยชุดใหญ่ต่อไป“ นายพัฒนา บุญสวัสดิ์ กล่าว

ทั้งนี้ “โอโม่” นายภาสพงศ์ เลี้ยงหล่ำ นักกีฬา และ นายณัฐพงษ์ โพธิ์นพรัตน์ ผู้ฝึกสอน เดินทางออกจากสนามบินในเกาะมาร์ยอก้า ประเทศสเปน วันที่ 3 พฤศจิกายน2567 เวลา 12.35 น. ตามเวลาท้องถิ่น ช้ากว่าประเทศไทย 6 ชั่วโมง จากนั้นมาต่อเครื่องที่กรุงเวียนนา ประเทศออสเตรีย และมีกำหนดถึงสนามบินสุวรรณภูมิ ประเทศไทย วันที่ 4 พฤศจิกายน 2567 เวลา 12.30 น.