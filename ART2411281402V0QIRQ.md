---
layout: post
code: "ART2411281402V0QIRQ"
origin_url: "https://www.khaosod.co.th/sports/news_9526248"
image: "https://github.com/user-attachments/assets/77f77ae5-1856-4cf2-b8cb-df0897188403"
title: "พีพีทีวี ยิงสด!  สองเสือสุดเดือด \"แดร์ คลาสสิเคอร์\" บุนเดสลีกา"
description: "พีพีทีวี เอชดี ช่อง 36 ยิงสดศึกสุดเดือด ฟุตบอล บุนเดสลีกา เยอรมัน แมตช์แห่งศักดิ์ศรี “แดร์ คลาสสิเคอร์” ระหว่าง “เสือเหลือง” โบรุสเซีย ดอร์ทมุนด์ ปะ"
category: "SPORTS"
language: "th"
date: 2024-11-28T14:26:22.151Z
---

# พีพีทีวี ยิงสด!  สองเสือสุดเดือด "แดร์ คลาสสิเคอร์" บุนเดสลีกา

[![พีพีทีวี ยิงสด!  สองเสือสุดเดือด "แดร์ คลาสสิเคอร์" บุนเดสลีกา ](https://www.khaosod.co.th/wpapp/uploads/2024/11/111-4.jpg "พีพีทีวี ยิงสด!  สองเสือสุดเดือด "แดร์ คลาสสิเคอร์" บุนเดสลีกา ")](https://www.khaosod.co.th/wpapp/uploads/2024/11/111-4.jpg)

พีพีทีวี เอชดี ช่อง 36 ยิงสดศึกสุดเดือด ฟุตบอล บุนเดสลีกา เยอรมัน แมตช์แห่งศักดิ์ศรี “แดร์ คลาสสิเคอร์” ระหว่าง “เสือเหลือง” โบรุสเซีย ดอร์ทมุนด์ ปะทะ “เสือใต้” บาเยิร์น มิวนิค คู่ปรับที่มีดีกรีความดุเดือดสูงเป็นลำดับต้น ๆ ของเยอรมัน ที่จะดวลกันใน วันเสาร์ที่ 30 พ.ย. เวลา 00.30 น. พิเศษ_!_ พีพีทีวี เอาใจแฟน ๆ ยิงสดให้ได้ชมทั้งหน้าจอและออนไลน์ผ่านทาง _YouTube_ ช่อง _PPTV Sports_ แต่ก่อนจะถึงคู่สุดพีคแฟนบอลสามารถอุ่นเครื่องกับคู่ของ อูนิโอน เบอร์ลิน พบ ไบเออร์ เลเวอร์คูเซ่น เวลา 21.30 น.

ถือว่าเป็นสัปดาห์ที่ พีพีทีวี ขอเอาใจคอบอล! สำหรับศึกบุนเดสลีกาเยอรมัน เริ่มมันส์ตั้งแต่คู่แรก วันเสาร์ที่ 30 พ.ย. เวลา 21.30 น. “เจ้าหนุ่มโรงงานเหล็ก” อูนิโอน เบอร์ลิน ทีมอันดับ 10 ของตารางคะแนน มี 16 แต้ม จากการลงเล่น 11 นัด และฟอร์มกำลังอยู่ในช่วงขาลง หลังจาก 5 นัดล่าสุดในลีก พวกเขาแพ้ 2 เสมอ 2 ชนะได้เพียง 1 นัดเท่านั้น โดยนัดล่าสุดพวกเขาบุกไปแพ้ ทีมอันดับ 11 อย่าง โวล์ฟสบวร์ก 1-0 ทำให้ โวล์ฟสบวร์ก และ แวร์เดอร์เบรเมิน ทีมอันดับ 12 มีแต้มตามพวกเขาอยู่เพียง 1 แต้มเท่านั้น ซึ่งแมตช์วันเสาร์นี้พวกเขาจะเปิดบ้านรับการมาเยือน “ห้างขายยา” ไบเออร์ เลเวอร์คูเซ่น ทีมอันดับ 4 ของตารางคะแนน มี 20 แต้มจากการลงเล่น 11 นัด แมตช์ล่าสุดฟอร์มเก่งของพวกเขาก็กำลังกลับมา ด้วยการเปิดบ้านเอาชนะ ไฮเดนไฮม์ 5-2 โดยได้แฮตทริกจาก แพทริค ชิค กองหน้าวัยเก๋าที่ฟอร์มกำลังร้อนแรง นอกจากนี้ในศึกถ้วยยุโรปยูฟ่าแชมเปียนส์ลีก พวกเขาสามารถโชว์ฟอร์มได้ดีต่อเนื่อง เปิดบ้านเอาชนะ เร้ดบูลล์ ซัลซ์บวร์ก ได้ _5-0_ โดยมี แพทริค ชิค ทำประตูได้ในนัดนี้เพิ่มอีก 1 ประตู คาดว่าแมตช์ครั้งนี้ เลเวอร์คูเซ่น จะเปิดเกมรุกใส่ทางด้าน อูนิโอน เบอร์ลิน อย่างแน่นอน เพื่อหวังเก็บ 3 แต้ม และกลับไปยังเส้นทางลุ้นแชมป์ต่อไป

จากนั้น วันเดียวกัน เวลา 00.30 น. เตรียมมันส์กับบิ๊กแมตช์แห่งศักดิ์ศรี ระหว่าง “เสือเหลือง” โบรุสเซีย ดอร์ทมุนด์ ทีมอันดับ 5 ของตารางคะแนน มี 19 แต้มจากการลงเล่น 11 นัด นัดล่าสุดในลีกพวกเขาโชว์ฟอร์มโหด เปิดบ้านเอาชนะ ไฟร์บวร์ก 4-0 นอกจากนี้ในบอลถ้วยยุโรป ศึกยูฟ่าแชมเปียนส์ลีก พวกเขาบุกไปชนะ ดินาโม ซาเกร็บ ไป 3-0 เก็บชัย 2 นัดรวด โดยในแมตช์ที่กำลังจะเกิดขึ้นครั้งนี้ พวกเขาจะเปิดบ้านรับการมาเยือนของ “เสือใต้” บาเยิร์น มิวนิค ทีมจ่าฝูง มี 29 แต้มจากการลงเล่น 11 นัด สถิติ 5 นัดหลังสุด ชนะ 5 นัดรวด และในนัดล่าสุดก็โชว์ฟอร์มเก่ง เอาชนะ เอาก์สบวร์กไป 3-0 และในยูฟ่าแชมเปียนส์ลีก ยังสามารถเอาชนะ ปารีส แซ็ง แฌร์แม็ง ทีมใหญาจากฝรั่งเศสไป 1-0 ทำให้การเจอกันของทั้งสองทีมในครั้งนี้ จะดุเดือดสมศักดิ์ศรีแน่นอน เพราะทั้ง 2 ฝ่ายต่างฟอร์มดีด้วยกันทั้งคู่ อยู่ที่ว่าใครจะพลาดก่อนกัน และย้ำ! อีกครั้ง เฉพาะแมตช์ แดร์ คลาสสิเคอร์ แฟน ๆ สามารถรับชมสดเพิ่มเติมได้ทาง YouTube : PPTV SPORTS ได้อีกด้วย

เสาร์ที่ 30 พ.ย. นี้ พลาดไม่ได้! พีพีทีวี ยิงสด Super Big matches ให้ได้ชมฟรี! ผ่านทางหน้าจอ พีพีทีวี เอชดี ช่อง 36 หรือรับชมสดผ่านช่องทางออนไลน์ที่ www.pptvhd36.com และพิเศษสำหรับ ศึกแดร์ คลาสสิเคอร์ สามารถเปิดชมผ่าน YouTube : PPTV SPORTS