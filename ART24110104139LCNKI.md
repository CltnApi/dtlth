---
layout: post
code: "ART24110104139LCNKI"
origin_url: "https://www.khaosod.co.th/https://www.khaosod.co.th/sports/news_9485642"
image: "https://github.com/user-attachments/assets/77c26458-9937-4111-bc1b-4606628fa35d"
title: "ลิเวอร์พูลสั่งแบนตลอดชีวิต แฟนบอล 75 ราย ตามมาตรการต่อต้านค้าตั๋วผี"
description: "ลิเวอร์พูลประกาศแบน แฟนบอล 75 ราย ห้ามเข้าชมเกมในสนามตลอดชีวิต สืบเนื่องจากมาตรการต่อต้านผู้ค้าบัตรเถื่อนที่ทางสโมสรกำลังให้ความสำคัญ"
category: "SPORTS"
language: "th"
date: 2024-11-01T12:50:33.074Z
---

# ลิเวอร์พูลสั่งแบนตลอดชีวิต แฟนบอล 75 ราย ตามมาตรการต่อต้านค้าตั๋วผี

[![ลิเวอร์พูลสั่งแบนตลอดชีวิต แฟนบอล 75 ราย ตามมาตรการต่อต้านค้าตั๋วผี](https://www.khaosod.co.th/wpapp/uploads/2024/11/2024-10-02T190342Z_1476720074_UP1EKA21GY32P_RTRMADP_3_SOCCER-CHAMPIONS-LIV-BOL-REPORT.jpg "ลิเวอร์พูลสั่งแบนตลอดชีวิต แฟนบอล 75 ราย ตามมาตรการต่อต้านค้าตั๋วผี")](https://www.khaosod.co.th/wpapp/uploads/2024/11/2024-10-02T190342Z_1476720074_UP1EKA21GY32P_RTRMADP_3_SOCCER-CHAMPIONS-LIV-BOL-REPORT.jpg)

“หงส์แดง”ลิเวอร์พูล แห่งพรีเมียร์ลีก อังกฤษ ประกาศแบน แฟนบอล 75 ราย ห้ามเข้าชมเกมในสนามตลอดชีวิต สืบเนื่องจากมาตรการต่อต้านผู้ค้าบัตรเถื่อนที่ทางสโมสรกำลังให้ความสำคัญอยู่ในเวลานี้

ลิเวอร์พูลกำลังเร่งดำเนินการขจัดกลุ่มคนที่หลอกขายบัตรฉ้อโกงผู้อื่น โดยตอนนี้ทางสโมสรทำการเพิกถอนบัตรเข้าชมไปแล้วกว่า 1,500 ใบ รวมถึงได้บล็อกบัญชีการซื้อบัตรที่ถูกสมัครแบบปลอมแปลงไปแล้วเกือบ 100,000 บัญชี และกำลังสอบสวนอยู่อีกมากกว่า 5,000 บัญชี

แถลงการณ์จากลิเวอร์พูลระบุว่า “ลิเวอร์พูลกำลังดำเนินการขจัดการหลอกลวงขายบัตร ซึ่งส่วนใหญ่เกิดขึ้นจากการขายบัตรฤดูกาล, บัตรสมาชิกสโมสร หรือบัตรอภินันทนาการ โดยที่ไม่ได้รับอนุญาต เป็นการแสดงออกถึงแนวทางของสโมสรที่ต่อต้านการขายบัตรเถื่อนทุกรูปแบบ”

ก่อนหน้านี้ ทางพรีเมียร์ลีกก็ได้มีคำเตือนเกี่ยวกับเรื่องซื้อบัตรเถื่อนแล้วเช่นกัน นอกจากนี้ยังมีสโมสรอย่าง “ปืนใหญ่”อาร์เซนอล ที่เพิกถอนสิทธิ์ในบัตรฤดูกาลไปแล้ว 24 ใบ เนื่องจากผู้ซื้อบัตรไม่มาเข้าชมแมตช์เกมเหย้าตามจำนวนเกณฑ์ที่ระบุเงื่อนไขไว้