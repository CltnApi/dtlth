---
layout: post
code: "ART2411141632OTL124"
origin_url: "https://www.khaosod.co.th/sports/news_9506187"
image: "https://github.com/user-attachments/assets/b30c36d6-fed0-4f07-9158-b511f5f8293c"
title: "มาซาทาดะ อิชิอิ เผยอยากชนะเกมนี้ แต่ดูรายละเอียดเกมถือว่าน่าพอใจ"
description: "มาซาทาดะ อิชิอิ หัวหน้าผู้ฝึกสอน ทีมชาติไทยเผย ส่วนตัวอยากจะเก็บชัยชนะให้ได้ในเกมนี้ แต่พอมาดูรายละเอียดของเกมก็ถือว่าน่าพอใจ"
category: "SPORTS"
language: "th"
date: 2024-11-14T16:37:42.845Z
---

# มาซาทาดะ อิชิอิ เผยอยากชนะเกมนี้ แต่ดูรายละเอียดเกมถือว่าน่าพอใจ

[![มาซาทาดะ อิชิอิ เผยอยากชนะเกมนี้ แต่ดูรายละเอียดเกมถือว่าน่าพอใจ](https://www.khaosod.co.th/wpapp/uploads/2024/11/bjyr.jpg "มาซาทาดะ อิชิอิ เผยอยากชนะเกมนี้ แต่ดูรายละเอียดเกมถือว่าน่าพอใจ")](https://www.khaosod.co.th/wpapp/uploads/2024/11/bjyr.jpg)

ฟุตบอลอุ่นเครื่องตามปฏิทินฟีฟ่า เดย์ ที่สนามมหาวิทยาลัยธรรมศาสตร์ รังสิต เมื่อวันที่ 14 พฤศจิกายน “ช้างศึก” ฟุตบอลทีมชาติไทย อันดับ 96 ของโลก เปิดบ้าน เสมอกับ เลบานอน อันดับ 115 ของโลก ไปแบบไม่มีสกอร์ 0-0

โดยเกมนี้ มาซาทาดะ อิชิอิ หัวหน้าผู้ฝึกสอน ทีมชาติไทย ถือโอกาสนี้ทดสอบฝีเท้าผู้เล่นหน้าใหม่ที่เรียกเข้ามาติดทีมชาติ ซค่งบางคนเพิ่งจะเข้ามาติดทีมชาติชุดใหญ่ครั้งแรกด้วย

หลังจบเกม มาซาทาดะ อิชิอิ กล่าวว่า “เกมนี้เราอาจจะมีเวลาเตรียมทีมค่อนข้างน้อย รวมถึงนักเตะหลายคนเป็นนักเตะใหม่ ต้องชมทางเลบานอนที่ช่วงต้นเกมพวกเขามีความแข็งแกร่งในเรื่องร่างกาย ส่วนตัวผมอยากจะชนะในเกมนี้ แต่หากพูดถึงรายละเอียดของเกมถือว่าน่าพอใจ” อิชิอิ กล่าว

“ครึ่งหลังที่เราเปลี่ยนผู้เล่นริมเส้นทั้งสองฝั่ง เพราะว่าครึ่งแรกเราอาจจะเล่นกันและการตัดสินใจที่ช้าไปหน่อย อาจจะเป็นเพราะเรามีเวลาซ้อมกันค่อนข้างสั้น หากมีเวลาซ้อมมากกว่านี้ผมคิดว่านักเตะจะทำได้ดีขึ้น”

“เกมนี้ที่ผมเลือกใช้ศฤงคาร (พรมสุภะ) ลงยืนเซนเตอร์แบ็คกับ เอเลียส (ดอเลาะ) ไม่ได้มองเรื่องส่วนสูงเลย แต่กลับไปมองเรื่องความสามารถของนักเตะมากกว่า ผมได้บอกนักเตะที่เพิ่งเข้ามาใหม่ให้แสดงศักยภาพในเกมนี้ให้ออกมามากที่สุด รวมไปถึงนักเตะหน้าเก่าด้วยให้โชว์ฟอร์มออกมาอย่างเต็มที่ ผมพอใจทั้งเรื่องเกมรุกและเกมรับที่นักเตะทุกคนกล้าเล่น”

สำหรับ ทีมชาติไทย มีโปรแกรมอุ่นเครื่องอีก 1 นัด พบกับ ทีมชาติลาว วันที่ 17 พฤศจิกายน ที่สนามมหาวิทยาลัยธรรมศาสตร์ รังสิต เวลา 19.30 น.