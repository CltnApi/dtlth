---
layout: post
code: "ART24112209029LXY5L"
origin_url: "https://www.khaosod.co.th/breaking-news/news_9517092"
image: "https://github.com/user-attachments/assets/b69c3392-af25-410b-9562-e175674ef76e"
title: "'เอก สายไหมต้องรอด' โร่พบตร. ไม่กังวลถูกหมายจับ คดี พ.ร.บ.คอมฯ ยันทำเพื่อประชาชน"
description: "'เอก สายไหมต้องรอด' โร่พบตร. ไม่กังวลถูกหมายจับ คดี พ.ร.บ.คอมฯ เผยทำเพื่อประชาชน ยันไม่รู้จักบอสดิไอคอน แค่พาพยานไปให้ตร.สอบ"
category: "HOT_NEWS"
language: "th"
date: 2024-11-22T09:31:29.226Z
---

# 'เอก สายไหมต้องรอด' โร่พบตร. ไม่กังวลถูกหมายจับ คดี พ.ร.บ.คอมฯ ยันทำเพื่อประชาชน

[!['เอก สายไหมต้องรอด' โร่พบตร. ไม่กังวลถูกหมายจับ คดี พ.ร.บ.คอมฯ ยันทำเพื่อประชาชน](https://www.khaosod.co.th/wpapp/uploads/2024/11/saimai-2.jpg "'เอก สายไหมต้องรอด' โร่พบตร. ไม่กังวลถูกหมายจับ คดี พ.ร.บ.คอมฯ ยันทำเพื่อประชาชน")](https://www.khaosod.co.th/wpapp/uploads/2024/11/saimai-2.jpg)

**‘เอก สายไหมต้องรอด’ โร่พบตร. ไม่กังวลถูกหมายจับ คดี พ.ร.บ.คอมฯ เผยทำเพื่อประชาชน ยันไม่รู้จักบอสดิไอคอน แค่พาพยานไปให้ตร.สอบ**

เมื่อเวลา 15.05 น. วันที่ 22 พ.ย. 2567 **นายเอกภพ เหลืองประเสริฐ หรือ เอก สายไหมต้องรอด** เดินทางมาถึงยังบช.ก. หลังถูกออกหมายจับตามความผิด พ.ร.บ.คอมพิวเตอร์

**นายเอกภพ** เปิดเผยว่า ตนเพิ่งทราบข่าวหมายจับจากสื่อมวลชน เพราะวันนี้เวลา 15.00 น. ตำรวจมีการเชิญตนมาให้ถ้อยคำ จึงเดินทางมาตามคำเชิญ แต่ยังไม่ทราบว่ามีหมายจับจริงหรือไม่อย่างไร ยืนยันว่าสิ่งที่ทำเป็นการทำเพื่อพี่น้องประชาชน รวมถึงบอสดิไอคอน ไม่ได้มีการรู้จักส่วนตัว

**นายเอกภพ** กล่าวต่อว่า การนำตัวพยานมาเป็นเพราะตัวพยานมาแจ้งตน ตนจึงนำตัวพยานมาให้เจ้าหน้าที่ตำรวจตรวจสอบ ซึ่งในวันนี้ก็นำเอกสารหลักฐานทั้งหมดมาด้วย และได้จัดเตรียมทนายแล้ว แต่ในวันนี้นำมาในส่วนของคดีพยานเท็จ

เมื่อผู้สื่อข่าวถามว่ามีความกังวลใจหรือไม่ **นายเอกภพ** กล่าวว่า ตอนนี้ยังไม่กังวลใจ ตนมองว่าเป็นขั้นตอนของกฎหมาย และเชื่อว่าทางบช.ก. จะให้ความเป็นธรรมแก่ตน ซึ่งตนได้เตรียมหลักทรัพย์ในการประกันตัวไว้แล้ว โดยจะให้ทางทนายความส่วนตัวเป็นคนจัดการ

เมื่อผู้สื่อข่าวถามว่าจะเข้ามอบตัวเลยหรือไม่ **นายเอกภพ** ระบุว่า หากเห็นหมายจับ ก็ยินดีที่จะมอบตัวกับพนักงานสอบสวน

เมื่อถามต่อว่าตำรวจมีการนัดมาแล้วหลายครั้ง เหตุใดถึงปฏิเสธ **นายเอกภพ** ยืนยันว่า ไม่ได้ปฏิเสธ แต่ยอมรับว่าพนักงานสอบสวนติดต่อมา และตนแจ้งว่ายินดีที่จะเข้ามาพบในวันนี้ตามคำนัดหมาย ทั้งนี้ยังมีกำลังใจในการช่วยเหลือประชาชนต่อไป