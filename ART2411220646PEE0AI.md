---
layout: post
code: "ART2411220646PEE0AI"
origin_url: "https://www.khaosod.co.th/breaking-news/news_9516673"
image: "https://github.com/user-attachments/assets/12fd9f6b-89a3-43cf-9dfa-e9433aa449dc"
title: "ตร.บุกเรือนจำ สอบบอส ดิไอคอน ปมคลิปเสียง ฟิล์ม-เจ๊พัช อ้างหนุ่มกรรชัย รีด 20 ล้าน"
description: "กองปราบ บุกเรือนจำ สอบ บอสดิไอคอน ปมคลิปเสียง ฟิล์ม รัฐภูมิ-เจ๊พัช อ้างหนุ่มกรรชัย - รัฐมนตรีน้ำ กรรโชกทรัพย์ 20 ล้าน จ่อหมายเรียก ฟิล์ม รัฐภูมิ"
category: "HOT_NEWS"
language: "th"
date: 2024-11-22T06:51:52.674Z
---

# ตร.บุกเรือนจำ สอบบอส ดิไอคอน ปมคลิปเสียง ฟิล์ม-เจ๊พัช อ้างหนุ่มกรรชัย รีด 20 ล้าน

[![ตร.บุกเรือนจำ สอบบอส ดิไอคอน ปมคลิปเสียง ฟิล์ม-เจ๊พัช อ้างหนุ่มกรรชัย รีด 20 ล้าน](https://www.khaosod.co.th/wpapp/uploads/2024/11/boss-2.jpg "ตร.บุกเรือนจำ สอบบอส ดิไอคอน ปมคลิปเสียง ฟิล์ม-เจ๊พัช อ้างหนุ่มกรรชัย รีด 20 ล้าน")](https://www.khaosod.co.th/wpapp/uploads/2024/11/boss-2.jpg)

**กองปราบ บุกเรือนจำ สอบ บอสดิไอคอน ปมคลิปเสียง ฟิล์ม รัฐภูมิ-เจ๊พัช อ้างหนุ่มกรรชัย – รัฐมนตรีน้ำ กรรโชกทรัพย์ 20 ล้าน จ่อหมายเรียก ฟิล์ม รัฐภูมิ**

เมื่อวันที่ 22 พ.ย.67 พ.ต.อ.เอนก เตาสุภาพ รอง ผบก.ป.กล่าวถึงความคืบหน้าคดีของ น.ส.กฤษอนงค์ สุวรรณวงศ์ หรือ เจ๊พัช ประธานอำนวยการศูนย์ประสานงานส่งเสริมเครือข่าย-ออนไลน์ กรรโชกทรัพย์ ผู้ต้องหาเครือข่ายดิไอคอนว่า เมื่อวานที่ผ่านมา (21 พ.ย.) เจ้าหน้าที่ชุดคลี่คลายคดีกองปราบ ประชุมหารือเพื่อกำหนดแนวทางการสืบสวนสอบสวนคดีต่างๆ ของน.ส.กฤษอนงค์ที่ถูกแจ้งดำเนินคดีไว้หลายคดี ซึ่งจากการประชุมทราบว่ามีความคืบหน้าทางคดีไปพอสมควร

พ.ต.อ.เอนก เตาสุภาพ รอง ผบก.ป.

พ.ต.อ.เอนก กล่าวต่อว่า สำหรับกรณีของ น.ส.กฤษอนงค์ ที่เป็นคดีความอยู่ในตอนนี้ หลักๆจะมีด้วยกัน 3 คดี โดยคดีแรกที่มีการจับกุมตัวดำเนินคดีไปแล้ว คือ คดี กรรโชกทรัพย์ และ ตัวกลางเรียกรับสินบน จากผู้ต้องหาเครือข่ายดิไอคอน จำนวน 7.5 แสนบาท

[![](https://www.khaosod.co.th/wpapp/uploads/2024/11/The-Icon-Group-3-696x392.jpg)](https://www.khaosod.co.th/wpapp/uploads/2024/11/The-Icon-Group-3.jpg)

ส่วนคดีที่ 2 เป็นคดีที่ น.ส.จิราพร สินธุไพร รัฐมนตรีประจำสำนักนายกรัฐมนตรี หรือรัฐมนตรีน้ำ ส่งทนายความเข้าแจ้งความในความผิดฐาน “หมิ่นประมาท” จากกรณีปรากฎคลิปเสียงน.ส.กฤษอนงค์แอบอ้างชื่อไปเรียกรับเงิน จากกลุ่มผู้บริหารบริษัทดิไอคอน

“คดีที่ 3 เป็นกรณีคลิปเสียงน.ส.กฤษอนงค์ กับนายรัฐภูมิ โตคงทรัพย์ หรือ ฟิล์ม รัฐภูมิ นักร้องดัง แอบอ้างชื่อ นายภูดิท กําเนิดพลอย หรือ หนุ่มกรรชัย พิธีกรชื่อดัง ข่มขู่เรียกเงินจำนวน 20 ล้านบาท จาก น.ส.ปัญจรัศม์ กนกรักษ์ธนพร หรือ บอสปัน และบริษัทดิไอคอนกรุ๊ป ซึ่งในส่วนนี้ผู้เสียหายจะแบ่งเป็น 2 ส่วน

ส่วนแรกคือบอสปัน ดิไอคอน หรือบริษัทดิไอคอน ที่ถูกทั้ง 2 พยายามกรรโชกทรัพย์ ส่วนผู้เสียหายที่ 2 จะเป็นหนุ่ม กรรชัย พิธีกรดัง ที่ถูกแอบอ้าง ซึ่งแจ้งความ “หมิ่นประมาท” กับทั้ง 2 ไปก่อนหน้านี้แล้วเช่นกัน” รอง ผบก.ป. กล่าว

ผู้สื่อข่าวรายงานว่า ภายหลังการประชุมแนวทางคดีเมื่อวานที่ผ่าน เบื้องต้นวางกรอบแนวทางสอบปากคำพยานบุคคลเกี่ยวกับประเด็นต่างๆ เพิ่มเติม โดยเฉพาะกลุ่มพยานบอสดิไอคอนต่างๆ ที่พนักงานสอบสวนเตรียมเข้าไปสอบปากคำภายในเรือนจำอีกครั้งเร็วๆนี้

ซึ่งการเข้าสอบปากคำครั้งนี้ มีนัยยะสำคัญ ที่จะส่งผลต่อการกำหนดวันออกหมายเรียก ฟิล์ม รัฐภูมิ อย่างเป็นทางการ ให้มาเข้ารับทราบข้อกล่าวหาในวันใดอีกด้วย

