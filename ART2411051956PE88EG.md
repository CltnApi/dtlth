---
layout: post
code: "ART2411051956PE88EG"
origin_url: "https://www.khaosod.co.th/special-stories/news_9492058"
image: "https://github.com/user-attachments/assets/971c4c09-46a5-4760-94d8-7a3ddd2d7b66"
title: "อ.เจษฎ์ แจงแล้ว พระวัดดัง จ.แพร่ ถ่ายภาพติด \"ผีเปรต\" ก็แค่ภาพตัดต่อ"
description: "อ.เจษฎ์ ชี้ พระวัดดัง จ.แพร่ ถ่ายภาพติด \"ผีเปรต\" ในคืนวันออกพรรษา ก็แค่ภาพตัดต่อ เผยเป็นเปรตตัวเดียวกับหน้าปกหนังสือดังของ น.นันทมุนี  "
category: "SPECIAL_STORIES"
language: "th"
date: 2024-11-05T20:00:53.269Z
---

# อ.เจษฎ์ แจงแล้ว พระวัดดัง จ.แพร่ ถ่ายภาพติด "ผีเปรต" ก็แค่ภาพตัดต่อ

[![อ.เจษฎ์ แจงแล้ว พระวัดดัง จ.แพร่ ถ่ายภาพติด "ผีเปรต" ก็แค่ภาพตัดต่อ](https://www.khaosod.co.th/wpapp/uploads/2024/11/pret.jpg "อ.เจษฎ์ แจงแล้ว พระวัดดัง จ.แพร่ ถ่ายภาพติด "ผีเปรต" ก็แค่ภาพตัดต่อ")](https://www.khaosod.co.th/wpapp/uploads/2024/11/pret.jpg)

**อ.เจษฎ์ ชี้ พระวัดดัง จ.แพร่ ถ่ายภาพติด “ผีเปรต” ในคืนวันออกพรรษา ก็แค่ภาพตัดต่อ เผยเป็นเปรตตัวเดียวกับหน้าปกหนังสือดังของ น.นันทมุนี**

จากกรณี พระวสันต์ พุทธธัมโม อายุ 49 ปี พรรษา 17 พระลูกวัดนาแก ต.ห้วยอ้อ อ.ลอง จ.แพร่ ถ่ายภาพพระจันทร์วันเพ็ญขึ้น 15 ค่ำ ซึ่งเป็นคืนฟูลมูน เวลา 21.50 น. วันที่ 17 ต.ค. (คืนวันออกพรรษา) ที่ผ่านมา

โดยหลังถ่ายภาพไป ได้ยินเสียงนกแสกร้อง พร้อมมีเงาดำเกิดขึ้นที่ทิศตะวันออก บริเวณทุ่งนาติดกับวัด รวมถึงได้ยินเสียงสุนัขเห่าหอนไปรอบวัด จึงได้มาดูภาพ พบว่าในรูปที่ถ่ายนั้นพบเงาขนาดใหญ่คล้ายผีเปรตยืนอยู่ จึงได้นำมาให้เจ้าอาวาสดู

ภาพดังกล่าวเรียกเสียงฮือฮาจากคนในพื้นที่เป็นจำนวนมาก และถูกแชร์ต่อออกไปในโลกออนไลน์จำนวนมาก พร้อมวิเคราะห์กันไปต่าง ๆ นานา

ล่าสุด ดร.เจษฎา เด่นดวงบริพันธ์ อาจารย์ประจำภาควิชาชีววิทยา คณะวิทยาศาสตร์ จุฬาลงกรณ์มหาวิทยาลัย โพสต์ข้อความผ่านเฟซบุ๊ก [**อ๋อ มันเป็นอย่างนี้นี่เอง by อาจารย์เจษฎ์**](https://www.facebook.com/OhISeebyAjarnJess?__cft__[0]=AZVNTdCKZ3kJfGYXFr6x8J-sxW5ioxlZlyeg8dBEg0j1QShed7rTHjU57xQQeKTI5DAB8iVpGtIs4VEbp1OnZjWIxdyDeRRa7OvFrew3ZjmM0alW2G8PjrYEUr07ZBiNpbyt1MHanl7e5fLy79pxGC7yhj0BChCXNc2aM4lPd6I3CYEoPqOJ1a0KYulQB-p4E_g&__tn__=-UC%2CP-R) ถึงประเด็นดังกล่าว พร้อมระบุดังนี้

_**เจอที่มาของ “เปรต” ในรูปถ่ายที่ วัดนาแก แล้วครับ มาจากหน้าปกหนังสือ “เปรตมีจริง” โดย น.นันทมุนี ตัวเดียวกันเป๊ะครับ 55**_

_**ภาพผีเปรต ผมว่าแค่ภาพตัดต่อครับ**_

นักข่าวโทรมาขอความเห็น เกี่ยวกับภาพที่มีคนอ้างว่าถ่าย “ผีเปรต” ได้ที่วัดนาแก ลักษณะเป็นดังภาพที่แนบมานี้ครับ คือเป็นเงาสูงใหญ่สีดำ อยู่ในบริเวณภาพท้องฟ้าด้านขวาของรูปวัด ซึ่งในอดีตก็เคยมีภาพทำนองอ้างว่าถ่ายเห็นเงาดำ ๆ สูง ๆ เบอร์ ๆ ดูแล้วคิดว่าผีเปรต แต่พอไปดูใกล้ ๆ จริง ๆ ในตอนกลางวัน ก็พบว่าเป็นเสาไฟที่มีต้นไม้พันขึ้นอยู่ ทำให้เข้าใจผิดไปเอง

_**แต่รูปนี้มันชัดเจน เห็นตัวตนชัดมาก ๆ จนผมคิดว่าดูยังไงก็เป็นภาพตัดต่อครับ ซึ่งสมัยนี้มันทำง่ายมาก ไม่ว่าจะใช้คอมพิวเตอร์ Photoshop ตัดต่อ หรือจะทำผ่านแอปพลิเคชันตัดต่อภาพในมือถือก็ยังได้ รวมทั้งบางอันที่ใช้ซ้อนภาพผีลงไปขำ ๆ ในภาพก็มี**_

ส่วนวิธีพิสูจน์ ก็เพียงแค่ไปเอาไฟล์ภาพต้นฉบับจากกล้องดิจิทัลนั้น มาเปิดดูข้อมูลของภาพในคอมพิวเตอร์ ซึ่งมันจะบันทึกไว้หมด ว่าถ่ายเมื่อไหร่ อย่างไร และมีการเปลี่ยนแปลงภาพด้วยหรือเปล่า แค่นี้ก็รู้ความจริงแล้วครับ

