---
layout: post
code: "ART2411030907JM3GG5"
origin_url: "https://www.khaosod.co.th/sports/news_9488425"
image: "https://github.com/user-attachments/assets/29031753-13c9-4690-b0e6-a276883bea13"
title: "บันยายา แชมป์มาเลเซียนจีพี - ต่อลมหายใจวัดแชมป์โลกที่สนามสุดท้าย"
description: "ฟรานเชสโก บันยายา นักบิดชาวอิตาเลียนจากทีมดูคาติ ผงาดคว้าแชมป์จักรยานยนต์ทางเรียบชิงแชมป์โลก หรือ โมโตจีพี รายการมาเลเซียน กรังด์ ปรีซ์ ที่สนามเซปัง"
category: "SPORTS"
language: "th"
date: 2024-11-03T09:12:00.395Z
---

# บันยายา แชมป์มาเลเซียนจีพี - ต่อลมหายใจวัดแชมป์โลกที่สนามสุดท้าย

[![บันยายา แชมป์มาเลเซียนจีพี - ต่อลมหายใจวัดแชมป์โลกที่สนามสุดท้าย](https://www.khaosod.co.th/wpapp/uploads/2024/11/ducati.jpg "บันยายา แชมป์มาเลเซียนจีพี - ต่อลมหายใจวัดแชมป์โลกที่สนามสุดท้าย")](https://www.khaosod.co.th/wpapp/uploads/2024/11/ducati.jpg)

ฟรานเชสโก บันยายา นักบิดชาวอิตาเลียนจากทีมดูคาติ ผงาดคว้าแชมป์จักรยานยนต์ทางเรียบชิงแชมป์โลก หรือ โมโตจีพี รายการมาเลเซียน กรังด์ ปรีซ์ ที่สนามเซปัง อินเตอร์เนชันแนล เซอร์กิต เมื่อวันที่ 3 พ.ย. ทำให้เขายังอยู่ในเส้นทางการป้องกันแชมป์โลก

ก่อนหน้านี้ บันยายา พลาดท่าล้มในการแข่งขันสปรินต์เรซ ทำให้ไม่ได้แต้มติดมือมา และจำเป็นต้องจบอย่างน้อยอันดับ 2 ในสนามนี้ เพื่อยื้อไม่ให้ ฮอร์เก มาร์ติน นักบิดชาวสเปนจากทีมพรามักการันตีคว้าแชมป์โลกปีนี้ และผลปรากฎว่า บันยายา คว้าแชมป์ไปครอง ทำเวลา 38.04.563 นาที ส่วนอันดับสอง ฮอร์เก มาร์ติน ตามหลัง 3.141 วินาที

อันดับสาม เอเนีย บาสเตียนีนี ชาวอิตาเลียนจากทีม ดูคาติ ตามหลัง 10.484 วินาที ส่วน มาร์ก มาร์เกซ ที่พลาดท่าล้ม แต่ยังกลับมาแข่งได้ จบอันดับ 12

ส่งผลให้คะแนนรวมตอนนี้ ฮอร์เก มาติน ยังนำเป็นจ่าฝูง จากการมี 485 คะแนน ส่วน บันยายา มี 461 คะแนน ตามหลังอยู่ 24 แต้ม ต้องไปตัดสินหาเจ้าของตำแหน่งแชมป์โลกกันที่สนามสุดท้ายซึ่งต้องรอยืนยันว่าจะแข่งที่ไหน หลังจากสนามที่บาเลนเซีย ต้องยกไปเนื่องน้ำท่วม