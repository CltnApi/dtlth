---
layout: post
code: "ART24111706020UD4VH"
origin_url: "https://www.khaosod.co.th/lifestyle/news_9508129"
image: "https://github.com/user-attachments/assets/e63939bb-733c-4266-87c1-693c9942c9c8"
title: "หลาก&หลายท่องเที่ยว - ทัวร์ลอนดอน-ชมพิพิธภัณฑ์ เช็กอินโบสถ์-แลนด์มาร์กดัง"
description: "“ลอนดอน” ประเทศอังกฤษ จุดหมายปลายทางที่ได้รับความนิยมทั่วโลก แต่การมาสัมผัสชีวิตลอนดอนเนอร์ ครั้งนี้ไม่ได้เป็นการมาเที่ยว แต่มาทำงาน ว่างแล้วจึงได้เที่ยว"
category: "LIFESTYLE"
language: "th"
date: 2024-11-17T06:06:56.648Z
---

# หลาก&หลายท่องเที่ยว - ทัวร์ลอนดอน-ชมพิพิธภัณฑ์ เช็กอินโบสถ์-แลนด์มาร์กดัง

[![หลาก&หลายท่องเที่ยว - ทัวร์ลอนดอน-ชมพิพิธภัณฑ์ เช็กอินโบสถ์-แลนด์มาร์กดัง](https://www.khaosod.co.th/wpapp/uploads/2024/11/ปก-scaled.jpg "หลาก&หลายท่องเที่ยว - ทัวร์ลอนดอน-ชมพิพิธภัณฑ์ เช็กอินโบสถ์-แลนด์มาร์กดัง")](https://www.khaosod.co.th/wpapp/uploads/2024/11/ปก-scaled.jpg)

**“ลอนดอน”** ประเทศอังกฤษ จุดหมายปลายทางที่ได้รับความนิยมทั่วโลก แต่การมาสัมผัสชีวิตลอนดอนเนอร์ ครั้งนี้ไม่ได้เป็นการมาเที่ยว แต่มาทำงาน ว่างแล้วจึงได้เที่ยว

**รอบนี้กว่าจะได้เที่ยวตามลิสต์ก็ปาไป วันที่สาม แล้ว เพราะเป็นวันที่กรุ๊ปทำงานประมาณ 10 โมง เนื่องจากไทย-ลอนดอนต่างกัน 7 ชั่วโมง อาการนอนไม่หลับเจ็ตแล็กจึงเกิดขึ้น ปรับตัวยังไม่ได้ ตื่นตี 3 จะนอนต่อก็ไม่หลับไลน์ไปหาไวน์ น้องร่วมกรุ๊ปชวนนั่งรถเมล์เล่นกัน นัดแนะเรียบร้อยจัดแจงอาบน้ำ จิบกาแฟ**



**รถเมล์**



_มารอรถเมล์หน้าโรงแรม ไม่นานรถเมล์มาขึ้นไปเด๋อด๋านิดหน่อย พนักงานขับรถก็ชี้ไปที่หน้ารถมีเครื่องชำระเงิน โดยใช้บัตรเครดิตแตะจ่ายค่ารถ แล้วนั่งชมบรรยากาศข้างทางไปเรื่อยๆ_

นั่งชมเมืองไปสักระยะ **“น้องไวน์”**ก็บอกลงค่ะ ต่อรถอีกคันไม่นานถึงเป้าหมาย โบสถ์ **“St. Paul Cathedral”** หรือที่เราเรียกว่า **“โบสถ์เซนต์พอล”** ใหญ่โตอลังการงานสร้างมาก

_ตามประวัติโบสถ์เซนต์พอล ตัวโบสถ์เป็นสถาปัตยกรรมสไตล์บาร็อก สมัยศตวรรษที่ 17 เป็นที่จัดพระราชพิธีของราชวงศ์อังกฤษ แต่เสียดายที่เห็นเพียงภายนอก เพราะมาเช้าเกินไปยังไม่เปิดให้เข้าชม_

**millennium Bridge**



จึงเดินข้ามถนนไปฝั่งตรงข้าม เพราะมองเห็นสะพานขนาดใหญ่ที่ทอดยาวข้ามแม่น้ำเทมส์ จึงจัดแจงถามอาจารย์กูเกิ้ลได้ความว่าสะพานแห่งนี้คือ **“Millennium Bridge”** เป็นสะพานแขวนข้ามแม่น้ำเทมส์ที่เชื่อมต่อจาก Bankside กับลอนดอน

**ถ่ายรูปไปหลายแชะแบบเพลินๆ จนใกล้เวลานัด 10 โมงเช้าที่ต้องไปทำงาน หารือเพื่อนร่วมทีม น้องไวน์บอกหากไปรถเมล์แบบเดิมใช้เวลา 1 ชั่วโมง แต่หากไปรถไฟใต้ดิน หรือที่ลอนดอนเนอร์รู้จักและคุ้นเคยคือ ทูบ (Tube) ที่อยู่หลังโบสถ์เซนต์พอลใช้เวลาเพียง 30 นาที ตัดสินใจไม่ผิดทันเวลาพอดี เดินนิดหน่อยก็ถึงสถานี**

**โบสถ์เซนต์พอล**



รอรถไม่นานก็มาเหมือนรถไฟฟ้าบ้านเราแหละจอดทุกสถานี แต่ทูบมันคันเล็กๆ วินเทจๆ อีกนั่นแหละสืบค้นทันทีอาจารย์กูเกิ้ลบอกว่า อังกฤษถือเป็นประเทศแรกที่สร้างรถไฟใต้ดิน เริ่มก่อสร้างในปี ค.ศ.1863 ปัจจุบันมีอายุเกือบ 160 ปีแล้ว

**พิพิธภัณฑ์บริติช**



_30 นาทีถึงโรงแรมที่พักเป๊ะ 10 โมงพอดีไม่ขาดไม่เกิน ทุกคนรีบไปทำงานและวางแผนเที่ยวเย็นๆ ที่วางไว้จะไปเที่ยวชม “พิพิธภัณฑ์บริติช” (British Museum) แต่กว่าจะเสร็จงานก็เกือบ 16.00 น._

จากที่ทำงานถึงพิพิธภัณฑ์บริติช ใช้เวลาอย่างน้อย 30 นาที หากรวมเวลาเดินจะเสียไปประมาณ 10 นาที อาจได้ดูพิพิธภัณฑ์ประมาณ 20 นาที งานนี้ทั้งกรุ๊ปสรุปเป็นเสียงเดียวกันว่าไป เพราะก่อนที่จะวางแผนไป พิพิธภัณฑ์บริติช คนที่เคยไปบอกต้องไปนะ เพราะในพิพิธภัณฑ์บริติชมีมัมมี่ที่คนไทยชอบไปขอหวย และถูกกันมานักต่อนักแล้ว

**Victoria And Albert Museum**



**ตกลงกันแล้วก็กระโดดขึ้นรถ 30 นาทีถึงที่หมาย โอ้วว…พิพิธภัณฑ์ขนาดใหญ่มหึมา ต่างคนต่างรีบเพราะเวลาน้อย เราวิ่งตรงดิ่งไปยังโถงโชว์มัมมี่ หมายมั่นจะต้องขอหวยให้ได้**

**มัมมี่ในพิพิธภัณฑ์บริติช**



พอเข้าถึงห้องโถงโชว์โรงศพและมัมมี่เท่านั้นแหละ ถึงกับอึ้ง แล้วหันไปถามน้องๆว่า เราต้องขอหวยมัมมี่ตัวไหน มันเยอะมากจนขอไม่ถูก แถมเยอะจนหลอน เหมือนเราเดินอยู่ในห้องเก็บศพ

เริ่มวันใหม่ด้วยการชม **“พระราชวังบักกิ้งแฮม”** อายุกว่า 300 ปีและเป็นสถานที่ประทับของราชวงศ์อังกฤษมาจนถึงปัจจุบัน

**พระราชวังบัคกิ้งแฮม**



_เข้ามาในเขตพระราชวังบักกิ้งแฮม รีบจะเดินไปหน้าพระราชวังสถานที่จัดอีเวนต์ (อิอิ) มีพิธีผลัดเปลี่ยนเวรยามของทางพระราชวังที่เปิดให้นักท่องเที่ยวและบุคคลทั่วไปรับชมได้ฟรี ในเวลา 10.15 น. ทันเวลาพอดีกับขนวนทหารสับเปลี่ยนเวรกันนอกพระราชวังบักกิ้งแฮม_

แต่ถามว่าได้รูปสวยๆไหม? ไม่ค่ะ คนล้านแปด เบียดเสียดยัดเยียดจนกลัวคนล้วงกระเป๋า

**หอนาฬิกาบิ๊กเบน**



**ออกจากวังก็ลัดเลาะไปดู “หอนาฬิกาบิ๊กเบน” (Big Ben) หนึ่งในนาฬิกาที่มีชื่อเสียงที่สุดในโลก เป็นนาฬิกา 4 หน้าปัดที่ตีบอกเวลาที่ใหญ่ที่สุดในโลก เป็นสัญลักษณ์สำคัญของทั้งกรุงลอนดอน ที่ปรากฏอยู่ในงานศิลปะ หนังสือ ภาพยนตร์ และโทรทัศน์มากมาย**

บิ๊กเบนเป็นที่รู้จักอย่างเป็นทางการในชื่อ หอเซนต์สตีเฟน (St Stephen’s Tower) จนถึงปี 2012 เปลี่ยนชื่อเป็นหอเอลิซาเบธ (Elizabeth Tower) ในโอกาสพระราชพิธีมหามงคลฉลองสิริราชสมบัติครบ 60 ปี ของสมเด็จพระราชินีนาถเอลิซาเบธที่ 2 แต่คนจำนวนมากรู้จักและคุ้นเคยในชื่อบิ๊กเบน

**ลอนดอนอาย**



_เดินถ่ายรูปเลยบิ๊กเบนไปนิดเดียวจะเห็นอีกสัญลักษ์ลอนดอน คือ “London Eye” ชิงช้าสวรรค์ที่ใหญ่และสูงที่สุดในทวีปยุโรป ถือเป็นที่เที่ยวลอนดอนที่ต้องมาเช็กอินกันให้ได้ในฐานะแลนด์มาร์กประจำลอนดอน ด้วยความสูง 135 เมตรและสถานที่ตั้งอยู่ริมฝั่งแม่น้ำเทมส์_

อิ่มตาแล้วต้องอิ่มท้องก่อนที่จะเที่ยวต่อต้องหาอะไรลองท้อง ก่อนมุ่งสู่ **“กรีนิช” (Greenwich)** เป็นเขตการปกครองของลอนดอน สหราชอาณาจักร (ประเทศอังกฤษ) ตั้งอยู่ทางตะวันออกเฉียงใต้ของอังกฤษ

**นาฬิกา 24 ชม.**



**โดยกรีนิชเป็นที่ตั้งของหอดูดาวหลวงถือเป็นฐานของเวลามาตรฐานตลอดทั่วทั้งโลก และใช้ในการคำนวณลองจิจูดของสถานที่ต่างๆ มีนาฬิกาเทียบเวลามาตรฐานที่มีหน้าปัดแบบ 24 ชั่วโมง เรือนแรกของโลกให้ได้ชม**

**เส้นแบ่งเวลาโลก**



และที่กรีนิชมีเส้นแบ่งเวลา GMT 0 หรือ Greenwich Mean Time ถือเป็นไฮไลต์สำคัญในการมายังกรีนิช โดยเส้นนี้เป็นจุดแบ่งระหว่างซีกตะวันออกและตะวันตกของโลก

_มาถึงวันสุดท้ายก่อนเดินทางกลับ วันนี้ไม่ต้องทำงาน เพราะเครื่องออกจากลอนดอนสามทุ่ม ตื่นแต่เช้าเตรียมตัว วันนี้ต้องเก็บรายละเอียดแหล่งท่องเที่ยวให้ได้มากที่สุด แบบชะโงกทัวร์ เริ่มจาก “Tower Bridge” เป็นสะพานโบราณที่มีจุดเด่นคือเป็นสะพานยกและสะพานแขวนในที่เดียวกัน เป็นลักษณะหอคอยคู่ขนาดใหญ่ ในเมื่อเป็นงานเก็บรายละเอียดพวกเราเลยตัดสินใจเดินข้ามสะพาน เดินไปถ่ายรูปไปอีกฝั่ง แบบเพลินๆ_

**Tower Bridge**



จนมาถึง **“Borough Market”** ตลาดเก่าแก่ที่เที่ยวลอนดอนแห่งนี้มีอายุหลายร้อยปี และเป็นแหล่งรวมสารพัดเมนูเด็ดที่โด่งดังแห่งหนึ่งใจกลางกรุงลอนดอน คล้ายตลาด อ.ต.ก. มีอาหารอร่อยจำนวนมาก ในตลาดทำกันใหม่ๆให้ชิมก่อนเลือกซื้อ

**แถมในตลาดแห่งนี้ยังมีร้านขายสินค้าเกษตรไทย มีนักท่องเที่ยวทั้งชาวลอนดอนและต่างชาติ มาเลือกซื้อเลือกชิมอาหารเป็นจำนวนมาก**

**ตลาด Borough**



_ตลาดนี้มีทั้งวัตถุดิบสดใหม่หลากหลาย ทั้งของหวาน ของคาว หรือเมนูจานเดียวกินง่าย รวมถึงเมนูสไตล์อังกฤษและอีกหลายสัญชาติ อาทิ ไทย อินเดีย สเปน อาร์เจนตินา เอธิโอเปีย และอียิปต์ เป็นต้น_

วันนี้งานเก็บรายละเอียดก่อนบินกลับ แวะพิพิธภัณฑ์ประวัติศาสตร์ทางธรรมชาติ **“Natural History Museum”** เป็นแหล่งรวมสารพัดเรื่องราวของธรรมชาติตั้งแต่เมื่อหลายล้านปีก่อน ทั้งสัตว์บก สัตว์น้ำ มนุษย์

**กระดูกปลาวาฬในNatural History Museum**



พิเศษสุดคือที่นี่มีคอลเล็กชั่นไดโนเสาร์และกระดูกปลาวาฬที่ใหญ่ที่สุดในโลกอีกด้วย

_เดินเลยไปฝั่งตรงข้ามที่ใกล้ๆ กันเป็น “Victoria And Albert Museum” พิพิธภัณฑ์เกี่ยวกับศิลปะและการออกแบบ ภายในพิพิธภัณฑ์มีงานศิลปะจำนวนมากจากทั่วทุกมุมโลก_

**ทริปนี้แม้จะมีเวลาน้อย แต่ได้เช็กอินสัญลักษณ์ลอนดอนแบบคุ้มค่า**

**พัทธ์ธีรา วงษ์อัศวกรณ์**