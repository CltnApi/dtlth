---
layout: post
code: "ART2410310916GJO0BK"
origin_url: "https://www.khaosod.co.th/https://www.khaosod.co.th/horoscope/news_9482380"
image: "https://github.com/user-attachments/assets/4366371d-8719-497d-adce-193bffb07af7"
title: "ดวงเฮงดวงปัง - ราศีใดควรหลีกเลี่ยงความขัดแย้งทุกกรณี  และราศีที่ได้ลาภเป็นทองรูปพรรณ"
description: "ลัคนา (ลั) ราศีเมษวันนี้ท่านที่มีหนี้สินอยู่กับผู้ใดควรรีบชำระสะสางให้เสร็จสิ้นไปโดยเร็วที่สุด ไม่ควรคบค้าสมาคมกับผู้ไม่รู้คุณคน อย่าแสดงความคิดเห็น"
category: "HOROSCOPE"
language: "th"
date: 2024-11-01T11:45:46.133Z
---

# ดวงเฮงดวงปัง - ราศีใดควรหลีกเลี่ยงความขัดแย้งทุกกรณี  และราศีที่ได้ลาภเป็นทองรูปพรรณ

[![ดวงเฮงดวงปัง - ราศีใดควรหลีกเลี่ยงความขัดแย้งทุกกรณี  และราศีที่ได้ลาภเป็นทองรูปพรรณ](https://www.khaosod.co.th/wpapp/uploads/2024/10/kkk-6.jpg "ดวงเฮงดวงปัง - ราศีใดควรหลีกเลี่ยงความขัดแย้งทุกกรณี  และราศีที่ได้ลาภเป็นทองรูปพรรณ")](https://www.khaosod.co.th/wpapp/uploads/2024/10/kkk-6.jpg)

**ดวงเฮงดวงปัง**  
**วันศุกร์ที่ 1 พฤศจิกายน พ.ศ.2567**  
**โดย…บุศพันธ์**

![ดวงเฮงดวงปัง](https://www.khaosod.co.th/wpapp/uploads/2024/10/mmm-7.jpg)

**ลัคนา (ลั) ราศีเมษ**

วันนี้ท่านที่มีหนี้สินอยู่กับผู้ใดควรรีบชำระสะสางให้เสร็จสิ้นไปโดยเร็วที่สุด ไม่ควรคบค้าสมาคมกับผู้ไม่รู้คุณคน อย่าแสดงความคิดเห็นหรือรับฟังคนที่มานินทานายงานของท่าน หรือไปเออออห่อหมกด้วยประการใดๆ ทั้งสิ้น เพราะเขาอาจมาหลอกให้ท่านนินทาเจ้านายโดยไม่จำเป็น คนรักจะบริการท่านอย่างดี

**ลัคนา (ลั) ราศีพฤษภ**

วันนี้ท่านได้รับข่าวดีเกี่ยวกับผลตอบแทนจากกิจการงานที่ทำสำเร็จได้ผลดีแล้ว เพื่อนฝูงที่สนิทสนมจะมีปัญหาในเรื่องการงานหรือการเงินเป็นที่สะท้อนใจของท่าน ความผิดพลาดเล็กๆ น้อยๆ ของท่านที่เคยทำไว้นานแล้ว จะกลับกลายมาเป็นโทษแก่ท่าน กระแสเงินสดของท่านจะติดขัดเสียหายอย่างนึกไม่ถึง

**ลัคนา (ลั) ราศีเมถุน**

วันนี้ท่านที่เป็นนักพูดอาจใช้คารมเหน็บแนมแกมประชดให้ฝ่ายตรงข้ามชอกช้ำระกำใจโดยไม่จำเป็น ซึ่งจะนำมาแต่เรื่องสูญเสียต่างๆ ไม่เป็นผลดีอะไรใดๆ ทั้งสิ้น สัตว์เลี้ยงของท่านทำความเดือดร้อนรำคาญให้เพื่อนบ้าน ซึ่งท่านป้องกันก็ได้แต่ไม่ป้องกัน การค้าขายแบบค้าปลีกยังต้องประคับประคองต่อไป

**ลัคนา (ลั) ราศีกรกฎ**

วันนี้ท่านแข็งแรงพลานามัยสมบูรณ์ แต่จิตใจอ่อนแอ มีเรื่องยุ่งยากเดือดร้อนอะไรก็ตาม มักหลบเลี่ยงการเผชิญกับปัญหาเหล่านั้น ซึ่งก็เป็นการดีบริวารที่ยังไม่เป็นผู้ใหญ่จะแอบเสพสุราและเล่นการพนัน หรือมีการมั่วสุมทางเพศ แต่ท่านเข้มแข็งทั้งร่างกายและจิตใจ แก้ปัญหาบริวารได้เด็ดขาดเป็นผลดี

**ลัคนา (ลั) ราศีสิงห์**

วันนี้ท่านจะมีญาติมิตรไปมาหาสู่มากผิดปกติ ถ้าเลี้ยงสุราอาหารจะเล่นการพนันกันด้วยท่านจะมีความสุขดี แต่เขาจะถูกตำรวจจับโดยไม่จำเป็นหรือมีชื่อเสียงตกต่ำในสังคม ท่านอยู่บ้านหรือไม่ก็ตามโจรผู้ร้ายจะขโมยของโดยไม่เห็นแก่หน้าค่าชื่ออะไรใดๆ ทั้งสิ้น ควรตั้งตนอยู่ในความสงบไม่ไปมีเรื่องกับใครๆ

**ลัคนา (ลั) ราศีกันย์**

วันนี้ท่านไม่ควรเก็บเอาเรื่องความผิดพลาดของผู้อื่นมาคิด มักเสียการทรงตัวหรือเดินเซ ซึ่งอาจสะดุดหกล้มได้โดยง่าย ไม่ควรเสนอความคิดเห็นของตนที่เป็นข้อขัดแย้งแก่ผู้อื่น โดยไม่มีอะไรเกี่ยวข้องกับท่าน ใครมาขอร้องให้ช่วยพูดอะไรก็ตามจะกลายเป็นข้อผูกมัดให้ท่านเดือดร้อนรำคาญต่อไปในอนาคต

**ลัคนา (ลั) ราศีตุล**

วันนี้ท่านมีดาวศุกร์นำหน้าราศีเกิด มักมองโลกในแง่ดี อารมณ์ดี เข้าใจเห็นใจและให้อภัยแก่ผู้อื่นอยู่เสมอ และจะเป็นที่รักของบุคคลรอบข้าง หากมีเหตุการณ์แปลกประหลาดใดๆ เกิดขึ้น ไม่ว่าจะเป็นเรื่องงานหรือส่วนตัวก็ตาม ควรหลีกเลี่ยงความขัดแย้งหรือการเผชิญหน้าทุกกรณี แล้วเรื่องราวจะผ่านไปด้วยดี

**ลัคนา (ลั) ราศีพิจิก**

วันนี้ท่านสดชื่นแจ่มใสแข็งแรงมองโลกและชีวิตด้วยความชื่นชมสมหวัง อุปสรรคข้อขัดข้องทางการงานหรือแม้แต่ทางการเงินก็ผ่านไปได้ด้วยดี คนที่มีนิสัยเปิดเผยมีความรู้จะเข้ามาผูกมิตรกับท่าน เขาอาจรักท่านแต่ไม่กล้าเปิดเผย มีการเดินทางเพื่อไปแก้ปัญหาในระยะใกล้ๆ ศัตรูคู่อริได้รับความสำเร็จก็ควรชื่นชม

**ลัคนา (ลั) ราศีธนู**

วันนี้ท่านจะพาตัวเองไปอยู่ในสิ่งแวดล้อมที่ไม่เหมาะสม หรือบริโภคอาหารที่เป็นพิษกับธาตุของท่าน เป็นเหตุให้ท่านเกิดอาการภูมิแพ้ต่างๆ ท้องเสียรุนแรง หรือเจ็บป่วยอื่นๆ ควรระวังน้ำที่ไม่สะอาด การเดินทางทางน้ำมักไม่เหมาะกับท่านเช่นกัน เพราะถ้าไม่มีอุปสรรคขณะเดินทาง ก็มักขัดแย้งกับผู้ร่วมทาง

**ลัคนา (ลั) ราศีมังกร**

วันนี้ท่านได้ลาภเป็นทองรูปพรรณหรือเงินสดก้อนหนึ่ง หรือเครื่องประดับที่มีราคาแต่ล้าสมัย ไม่ควรเข้าไปเที่ยวเล่นในบริเวณที่เคยเกิดวินาศภัยใหญ่ๆ หรือมีประวัติอันเศร้าหมอง ถ้าท่านมีหุ้นส่วนคู่สัญญาเกิดการแตกร้าวในหมู่คนทำงานให้แก่ท่าน คู่ครองคนรักก็มักหงุดหงิดเอาแต่ใจ จู่จี้ขี้บ่นเอากับท่านอยู่เสมอ

**ลัคนา (ลั) ราศีกุมภ์**

วันนี้ท่านไม่ควรไปมีเรื่องระหองระแหงทางการเงินกับใคร เพราะท่านจะมีอารมณ์รุนแรงเกินไป ถ้ามีคนได้รับอันตรายจากท่านจะมีเรื่องยุ่งยากไปกันใหญ่ สิ่งของมีค่าที่อยู่ไกลหูไกลตา แม้แต่รถบดถนนจอดไว้นอกบ้านก็อาจจะหายได้ ไม่ควรไว้วางใจผู้มีกิริยาวาจาแปลกๆ ซึ่งใครๆ ก็ไม่เข้าใจว่าเขาต้องการอะไรแน่

**ลัคนา (ลั) ราศีมีน**

วันนี้ท่านอาบน้ำในบ้านจะไม่เป็นไร แต่ตามสระว่ายน้ำจะติดเชื้อหรือแพ้สารบางอย่างในน้ำ ไม่ควรอยู่ใกล้แม่น้ำลำคลอง หนองบึงต่างๆ มีผู้พูดถึงสิ่งของแปลกประหลาด หรือนำมาให้ท่านดูเพื่อดำเนินการซื้อขายอย่างใดอย่างหนึ่ง อาจเดือดร้อนเพราะผู้ที่มีอายุอ่อนกว่าที่มาดูแลรับใช้เล็กๆ น้อยๆ