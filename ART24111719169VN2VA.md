---
layout: post
code: "ART24111719169VN2VA"
origin_url: "https://www.khaosod.co.th/sports/news_9509868"
image: "https://github.com/user-attachments/assets/5d9ec480-a379-456a-82bc-dc8095605cce"
title: "อังกฤษ-นอร์เวย์ฟอร์มดุถล่มคู่แข่งขาดลอย ได้เลื่อนชั้นศึกยูฟ่า เนชันส์ ลีก"
description: "อังกฤษไม่พลาดเปิดบ้านถล่มไอร์แลนด์ ได้เลื่อนชั้นสู่ลีกเอยูฟ่า เนชันส์ ลีก ฤดูกาลหน้า ด้านนอร์เวย์ชนะขาดและผลอีกคู่ก็เป็นใจ ทำให้เลื่อนชั้นด้วยเช่นกัน"
category: "SPORTS"
language: "th"
date: 2024-11-17T19:26:38.510Z
---

# อังกฤษ-นอร์เวย์ฟอร์มดุถล่มคู่แข่งขาดลอย ได้เลื่อนชั้นศึกยูฟ่า เนชันส์ ลีก

[![อังกฤษ-นอร์เวย์ฟอร์มดุถล่มคู่แข่งขาดลอย ได้เลื่อนชั้นศึกยูฟ่า เนชันส์ ลีก](https://www.khaosod.co.th/wpapp/uploads/2024/11/2024-11-17T182135Z_1447813668_UP1EKBH1EZXX7_RTRMADP_3_SOCCER-UEFANATIONS-ENG-IRL-REPORT.jpg "อังกฤษ-นอร์เวย์ฟอร์มดุถล่มคู่แข่งขาดลอย ได้เลื่อนชั้นศึกยูฟ่า เนชันส์ ลีก")](https://www.khaosod.co.th/wpapp/uploads/2024/11/2024-11-17T182135Z_1447813668_UP1EKBH1EZXX7_RTRMADP_3_SOCCER-UEFANATIONS-ENG-IRL-REPORT.jpg)

การแข่งขันฟุตบอลยูฟ่า เนชันส์ ลีก 2024-25 เมื่อวันที่ 17 พฤศจิกายน ลีกบี กลุ่ม 2 “สิงโตคำราม”อังกฤษ เปิดสนามเวมบลีย์ สเตเดียม รับการมาเยือนของ “ยักษ์เขียว”ไอร์แลนด์

เกมนี้เจ้าบ้านส่ง แฮร์รี เคน, จูด เบลลิงแฮม, โนนี มาดูเอเก ลงตัวจริง ส่วนทีมเยือนนำโดย อีแวน เฟอร์กูสัน, เจย์สัน โมลัมบี, จอช คัลเลน

ครึ่งแรกทั้ง 2 ฝ่ายยังไม่สบโอกาสลุ้นยิงประตูแบบจะแจ้ง ทำให้สกอร์ยังเสมอกันอยู่ 0-0

ครึ่งหลังนาที 51 จูด เบลลิงแฮม หลุดเข้าเขตโทษแล้วโดน เลียม สเกลส์ เตะขาล้มลง ผู้ตัดสินจึงเป่าให้จุดโทษอังกฤษ พร้อมควักใบเหลืองที่ 2 เป็นใบแดงไล่สเกลส์ออกจากสนาม ไอร์แลนด์เหลือ 10 คน ก่อนจะเป็น แฮร์รี เคน ยิงไม่พลาดนาที 53 ส่งเจ้าบ้านนำ 1-0

นาที 55 ติโน ลิฟราเมนโต เติมเกมรุกมาทางกราบขวาแล้วเปิดบอลเข้ากลาง กองหลังไอร์แลนด์สกัดไม่ขาดลูกปลิ้นไปหา แอนโธนี กอร์ดอน วอลเลย์เสียบตาข่าย เป็นประตูแรกในนามทีมชาติชุดใหญ่ของเจ้าตัว และอังกฤษบวกเพิ่มเป็น 2-0

นาที 58 อังกฤษได้ลูกเตะมุมฝั่งขวา โนนี มาดูเอเก เปิดมาบริเวณเสาแรก มาร์ก เกอี กระโดดโหม่งเช็ดต่อไปเสาสอง คอเนอร์ กัลลาเกอร์ จึงเข้าฮอร์สเผาขนไม่เหลือ ซึ่งนี่เป็นประตูแรกในนามทีมชาติของตัวเองด้วย สกอร์กลายเป็น 3-0

นาที 76 จากฟรีคิกบริเวณใกล้เส้นเขตโทษด้านซ้าย จูด เบลลิงแฮม เล่นเขี่ยสั้นกับเพื่อนก่อนตบเข้ากลางให้ จาร์ร็อด โบเวน ปราดมายิงเสียบตาข่าย เป็นอีกคนที่เบิกประตูแรกในนามทีมชาติของตัวเองได้ และอังกฤษทิ้งห่าง 4-0

นาที 79 จูด เบลลิงแฮม ได้บอลบริเวณกราบขวา ก่อนเปิดพุ่งไปหน้าประตูให้ เทย์เลอร์ แฮร์วูด-เบลลิส กระโดดโขกเข้าไป เป็นประตูแรกในการเล่นทีมชาตินัดแรกของตัวเองด้วย อังกฤษชนะแบบขาดลอย 5-0

อีกคู่ในกลุ่มเดียวกัน ฟินแลนด์ แพ้ กรีซ 0-2

ทำให้จบ 6 นัด อังกฤษกับกรีซต่างมี 15 คะแนนเท่ากัน แต่อังกฤษเฮดทูเฮดดีกว่าจึงได้แชมป์กลุ่มและเลื่อนชั้นสู่ลีกเอทันที ขณะที่กรีซเป็นรองแชมป์กลุ่มและต้องไปเตะเพลย์ออฟแย่งโควต้าเลื่อนชั้นต่อ

ส่วนไอร์แลนด์มี 6 คะแนน จบอันดับ 3 ต้องไปเพลย์ออฟหนีตกชั้น และฟินแลนด์จบอันดับ 4 ด้วยการไม่มีคะแนนเลย ตกชั้นสู่ลีกซีทันที

(Terje Pedersen/NTB via REUTERS)

ด้านกลุ่ม 3 “ไวกิ้ง”นอร์เวย์ เปิดสนามอุลเลวาล สตาดิโอน ไล่ถล่มคาซัคสถาน 5-0

เออร์ลิง ฮาลันด์ ทำแฮตทริกได้จากการยิงในนาที 23, 37 และ 71 ส่วนลูกที่เหลือมาจาก อเล็กซานเดอร์ ซอร์ล็อธ นาที 41, อันโตนิโอ นูซา นาที 76

ผลอีกคู่ ออสเตรีย เสมอ สโลวีเนีย 1-1

ทำให้จบ 6 นัด นอร์เวย์เก็บเพิ่มเป็น 13 คะแนน แซงขึ้นมาเป็นแชมป์กลุ่มและเลื่อนชั้นสู่ลีกเอทันที ด้านออสเตรียมี 11 คะแนน หล่นไปเป็นรองแชมป์กลุ่มและต้องไปเตะเพลย์ออฟแย่งโควต้าเลื่อนชั้นต่อ

ส่วนอันดับ 3 สโลวีเนีย เก็บได้ 8 คะแนน ต้องไปเพลย์ออฟหนีตกชั้น และอันดับ 4 คาซัคสถาน มีแค่ 1 ตกชั้นสู่ลีกซีทันที

ด้านผลลีกซี กลุ่ม 4 ลัตเวีย แพ้ อาร์เมเนีย 1-2, นอร์ทมาซิโดเนีย ชนะ หมู่เกาะแฟโร 1-0

ทำให้จบ 6 นัด นอร์ทมาซิโดเนียคว้าแชมป์กลุ่ม (16 คะแนน) และได้เลื่อนชั้นสู่ลีกบีทันที ตามด้วยอันดับ 2 อาร์เมเนีย (7 คะแนน) ได้ไปเพลย์ออฟแย่งตั๋วเลื่อนชั้น อันดับ 3 หมู่เกาะแฟโร (6 คะแนน อยู่รอดปลอดภัย และอันดับ 4 ลัตเวีย (4 คะแนน) รอลุ้นว่าจะได้เพลย์ออฟหนีตกชั้นหรือต้องตกชั้นเลย