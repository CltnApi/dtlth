---
layout: post
code: "ART2411080536UI7D5Z"
origin_url: "https://www.khaosod.co.th/entertainment/news_9494522"
image: "https://github.com/user-attachments/assets/68df3703-c5d8-40d0-a5f3-20149190e8af"
title: "เสาร์สด - ‘บิว-ปิ่น’คู่กัดเคมีใหม่ ‘ร้ายเดียงสา’สนุกครบรส"
description: "กำลังดำเนินเรื่องอย่างออกรส สำหรับละครโรแมนติกดราม่า “ร้ายเดียงสา” ทางช่อง 7HD ผลงานการผลิตจากค่าย เมจิค อีฟ เอนเตอร์เทนเม้นท์ 2 ของผู้จัดมากความสามารถ"
category: "ENTERTAINMENT"
language: "th"
date: 2024-11-08T05:42:15.005Z
---

# เสาร์สด - ‘บิว-ปิ่น’คู่กัดเคมีใหม่ ‘ร้ายเดียงสา’สนุกครบรส

[![เสาร์สด - ‘บิว-ปิ่น’คู่กัดเคมีใหม่ ‘ร้ายเดียงสา’สนุกครบรส](https://www.khaosod.co.th/wpapp/uploads/2024/11/dddd-scaled.jpg "เสาร์สด - ‘บิว-ปิ่น’คู่กัดเคมีใหม่ ‘ร้ายเดียงสา’สนุกครบรส")](https://www.khaosod.co.th/wpapp/uploads/2024/11/dddd-scaled.jpg)

กำลังดำเนินเรื่องอย่างออกรส สำหรับละครโรแมนติกดราม่า **“ร้ายเดียงสา”** ทางช่อง 7HD ผลงานการผลิตจากค่าย เมจิค อีฟ เอนเตอร์เทนเม้นท์ 2 ของผู้จัดมากความสามารถ **พิมพ์มาดา บริรักษ์ศุภกร**

![เสาร์สด](https://www.khaosod.co.th/wpapp/uploads/2024/11/เงินเจริญ-524x696.jpg)

ดึงพระนางเคมีใหม่ให้แฟนละครได้ลุ้นฟิน เป็นการโคจรมาพบกันครั้งแรกของพระเอกเจ้าเสน่ห์ **‘บิว’ ณัฐพล ไรยวงค์** ในบท **‘หิน’** ลูกชายแม่บ้านที่เป็นไม้เบื่อไม้เมากันมาตั้งแต่เด็กกับ **หนูจ๋า** รับบทโดย **‘ปิ่น’ ชรินพร เงินเจริญ** คุณหนูเอาแต่ใจ ที่แม้จะร้ายแต่ก็น่ารัก ร่วมด้วย **‘พลอย’ รัญดภา มันตะลัมพะ** นักแสดงสาวมากความสามารถที่ขอวางบทร้าย มารับบท **‘สุมิตตา’** ผู้หญิงยุคใหม่ที่ทำงานเก่งและเลือกสิ่งดีที่สุดให้ตัวเอง พร้อมนักแสดงแวดล้อม อาทิ **‘อ้อม’ อังคณา วรรัตนาชัย (ดวงกมล), ‘ดรีม’ ปุณณฤกษ์ อาศัยป่า (วิวัฒน์), แก้วใส คริสตัล (คุณใหญ่), ‘บีช’ สุกฤษฏิ์ สงแก้ว (ดนุชา)** และ **ณดล กณิณ (ปองพล)**

![เสาร์สด](https://www.khaosod.co.th/wpapp/uploads/2024/11/d03-653x696.jpg)

**ร้ายเดียงสา** เคยโด่งดัง เมื่อปี 2543 จากบทประพันธ์ของ **โสภี พรรณราย** บทโทรทัศน์โดย **ทีมคนรักแมว** กำกับการแสดง โดย **วศินี คุณะนิติสาร**

เมื่อหนุ่มสุดคูลต้องมาปราบพยศเด็กสุดร้าย ภารกิจสู้กันแบบตาต่อตาจึงเริ่มขึ้น เรื่องราวของ **หนูจ๋า (ปิ่น ชรินพร)** คุณหนูเอาแต่ใจที่พร้อมวีนได้ทุกเมื่อ กับ **หิน (บิว ณัฐพล)** ลูกชายแม่บ้านผู้ปราบพยศหนูจ๋าได้เพียงคนเดียว ความสัมพันธ์ที่ไม่ลงรอยกันในสายตาคนนอก แท้จริงกลับซ่อนความผูกพันเอาไว้ เรื่องคู่กัดยังไม่วาย แต่กลับมีอุปสรรคมารหัวใจเข้ามาเอี่ยว เมื่อพ่อพาภรรยาใหม่และลูกติดเข้ามาอยู่ในบ้าน โดยตั้งใจวางแผนให้คนเข้าใจเธอผิด มิหนำซ้ำ บริษัทของเธอยังมีหนอนบ่อนไส้จนเกือบล้มละลายอีก สุดท้ายแล้ว หนูจ๋า และ หิน จะร่วมมือกันกอบกู้บริษัทกลับมา และกำจัดคนร้ายที่แฝงตัวออกไปได้หรือไม่ ตามเป็นกำลังใจให้ทั้งคู่

ADVERTISEMENT

![เสาร์สด](https://www.khaosod.co.th/wpapp/uploads/2024/11/49-696x552.jpg)

โดย **‘บิว’** เผยถึงการแสดงละครเรื่องนี้ว่า บิว _“บทของ หิน เป็นผู้ชายขรึมๆ นิ่งๆ แต่ก็มีพาร์ตน่ารักกับนางเอกบ้าง ส่วนมากจะเป็นคนที่อบรมนางเอกมากกว่า จะดูแบบว่าเป็นคนแข็ง แต่มีความอ่อนโยนอยู่ภายใน ความยากของการแสดงเรื่องนี้คือ ด้วยเรื่องราวมีตั้งแต่เด็กจนโต ผมต้องแสดงให้เห็นถึงพัฒนาการของตัวละคร จากตอนเรียนใกล้จบ กลายมาเป็นหนุ่มวัยทำงานมาแล้วหลายปี รายละเอียดตรงนี้มันยาก จะแสดงให้เห็นความต่างของวัยยังไง”_

![เสาร์สด](https://www.khaosod.co.th/wpapp/uploads/2024/11/d06-696x464.jpg)

![เสาร์สด](https://www.khaosod.co.th/wpapp/uploads/2024/11/d08-696x464.jpg)

“การทำงานกับค่ายเมจิค อีฟฯ ต้องบอกว่าสำหรับบิวสบายมากครับ เพราะบิวเคยผ่านการทำงานมาแล้ว จากเรื่อง คุ้งเสน่หา สำหรับการทำงานกับปิ่น ต้องบอกว่าเป็นน้องที่เก่ง ตั้งใจมากๆ งานเลยออกมาราบรื่น ซึ่งความกลมกล่อมของเนื้อเรื่อง รวมทั้งของตัวละครทุกตัว จะมีทั้งดราม่า โรแมนติก และคอมเมดี้ เรียกว่าครบรส โดยทุกคนตั้งใจแสดงออกมาสุดฝีมือ สุดความสามารถ ไม่อยากให้พลาดความสนุกกันนะครับ”

![เสาร์สด](https://www.khaosod.co.th/wpapp/uploads/2024/11/d04-644x696.jpg)

![เสาร์สด](https://www.khaosod.co.th/wpapp/uploads/2024/11/d05-696x464.jpg)

ด้าน **‘ปิ่น’** เผยว่า “_บทหนูจ๋า เป็นเด็กแก่นๆ ซนๆ เอาชนะแบบว่าฉันต้องดี ฉันต้องเริ่ด แต่พอโตขึ้นก็มีพัฒนาการของตัวละครชัดเจน พอเริ่มไปเรียนเมืองนอกกลับมาก็เริ่มมีความเป็นผู้เป็นคนขึ้น เริ่มใช้ความคิดเยอะขึ้น ต้องทำงานในออฟฟิศ แต่ยังคงความต้องชนะคนนั้นคนนี้อยู่ให้ได้ แต่บทหนูจ๋าเขาก็มีการเปลี่ยนแปลง ซึ่งอยากให้แฟนๆ รอชมว่าหนูจ๋าจะเปลี่ยนไปอย่างไร อะไรที่ทำให้หนูจ๋าเปลี่ยน ซึ่งไม่ใช่แค่หนูจ๋า ตัวละครอื่นๆ ก็มีพัฒนาการมีจุดเปลี่ยนคนละแบบ ต้องบอกเลยว่าเป็นละครที่ครบทุกรสมาก”_

![เสาร์สด](https://www.khaosod.co.th/wpapp/uploads/2024/11/d01-696x464.jpg)

“การทำงานกับพี่บิวบอกเลยว่าพี่บิวน่ารักอารมณ์ดีมาก เราเข้าขากันเร็วและลงตัว ส่วนการทำงานกับค่ายเมจิค อีฟฯ เป็นครั้งแรก สนุกมากเลย ทีมงาน พี่พิม ทุกคนน่ารักมาก ทำให้บรรยากาศการทำงานดีไปหมด สนุกไปหมดเลยค่ะ และรับรองว่าละครเรื่องนี้สนุกถูกใจแฟนละครแน่นอนค่ะ”

**ติดตามชมละคร “ร้ายเดียงสา” ได้ทุกวันจันทร์-พฤหัสบดี เวลา 18.00 น. ทาง ช่อง 7HD ดูทีวีกด 35 สดออนไลน์ BUGABOO.TV**