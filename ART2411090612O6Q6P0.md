---
layout: post
code: "ART2411090612O6Q6P0"
origin_url: "https://www.khaosod.co.th/horoscope/news_9495954"
image: "https://github.com/user-attachments/assets/12554678-7182-47f7-8c4c-a2985fcf65e7"
title: "ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 10–16 พฤศจิกายน พ.ศ. 2567) เช็กดวงผู้ใหญ่ให้รางวัล คนโสดพบรัก ได้ลาภจากต่างประเทศ"
description: "ลัคนา (ลั) ราศีเมษในรอบสัปดาห์นี้ ท่านได้ลาภจากผู้ใหญ่หรือการงานที่ทำสำเร็จไปแล้ว อาจได้เอกสารสัญญาสำคัญที่ช่วยให้ท่านได้ลาภหรือทำงานง่ายมากยิ่งขึ้น"
category: "HOROSCOPE"
language: "th"
date: 2024-11-09T06:22:19.762Z
---

# ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 10–16 พฤศจิกายน พ.ศ. 2567) เช็กดวงผู้ใหญ่ให้รางวัล คนโสดพบรัก ได้ลาภจากต่างประเทศ

[![ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 10–16 พฤศจิกายน พ.ศ. 2567) เช็กดวงผู้ใหญ่ให้รางวัล คนโสดพบรัก ได้ลาภจากต่างประเทศ](https://www.khaosod.co.th/wpapp/uploads/2024/11/A-ดวงรอบสัปดาห์.jpg "ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 10–16 พฤศจิกายน พ.ศ. 2567) เช็กดวงผู้ใหญ่ให้รางวัล คนโสดพบรัก ได้ลาภจากต่างประเทศ")](https://www.khaosod.co.th/wpapp/uploads/2024/11/A-ดวงรอบสัปดาห์.jpg)

**แนวโน้มความน่าจะเป็นในรอบสัปดาห์  
****(ระหว่างวันที่ 10–16 พฤศจิกายน พ.ศ. 2567)**

**ลัคนา (ลั) ราศีเมษ**

ในรอบสัปดาห์นี้ ท่านได้ลาภจากผู้ใหญ่หรือการงานที่ทำสำเร็จไปแล้ว อาจได้เอกสารสัญญาสำคัญที่ช่วยให้ท่านได้ลาภหรือทำงานง่ายมากยิ่งขึ้น ระยะนี้ท่านมีดาวมาหมุนเวียนเปลี่ยนไปในเรือนมรณะของท่านหลายดวง อาจมีเรื่องราวที่ทำให้ท่านเสื่อมเสียชื่อเสียงเครดิต หรือท่านเองทำข้าวของเสียหายหรือสูญหายไร้ร่องรอยโดยไม่รู้ตัว โดยเฉพาะเครื่องมือสื่อสารต่างๆ การพูดการเจรจาจะไม่สำเร็จเป็นมรรคผลอย่างที่ใจท่านต้องการ ไม่ควรรับเป็นคนกลางไกล่เกลี่ยหรือแสดงความคิดเห็นของตนกับคนหมู่มาก เพราะระยะนี้ท่านยิ่งพูดมากจะยิ่งมากความ การตำหนิบริวารรุนแรง พวกเขาจะลาออกได้ง่าย

**ลัคนา (ลั) ราศีพฤษภ**

ในรอบสัปดาห์นี้ ท่านมีความสุขุมรอบคอบในการทำงานและการพิจารณาเรื่องราวต่างๆ ละเอียดมากเป็นพิเศษ ถ้ามีการเดินทางไปไหนไกลๆ อาจได้งานชิ้นใหญ่กลับมา หรือท่านอาจต้องเดินทางไกลเพราะหน้าที่การงานก็เป็นได้ ระยะนี้ความสุขของท่านมักอยู่กับการทำงาน ไม่ว่าจะทำที่ไหนอย่างไร ท่านก็มักได้รับผลดีและความสุขตามมาเสมอ แต่ไม่ควรสร้างความหวังในเรื่องรักๆ ใคร่ๆ กับบุคคลที่อยู่ห่างไกลกัน เพราะท่านไม่สามารถวางใจในเหตุการณ์ที่จะเกิดขึ้นข้างหน้าได้เลย ควรปล่อยให้เป็นเรื่องของพรหมลิขิตจะดีกว่า ไม่ควรทำอะไรเสี่ยงอันตราย เช่น ขับรถเร็วหรือเล่นกีฬาผาดโผน เพราะจะบาดเจ็บง่าย

**ลัคนา (ลั) ราศีมิถุน**

ในรอบสัปดาห์นี้ ท่านพยายามทำงานให้ไม่ขาดตกบกพร่องอย่างไรก็ตาม แต่อาจถูกตำหนิติเตียนจากผู้หลักผู้ใหญ่ในที่ทำงานด้วยความเข้าใจผิด การเบิกจ่ายเงินกองกลางในองค์กรของท่านอาจมีเรื่องการใช้เงินผิดประเภท การเปลี่ยนแปลงเรื่องรับจ่ายเงินสดอาจมีการผิดพลาดเกิดขึ้น มักเกิดความเข้าใจผิดระหว่างท่านกับเพศตรงข้าม บางทีญาติพี่น้องหรือบริวารก็ทำให้ท่านอึดอัดขัดใจได้ ญาติมิตรของท่านอาจแสดงตนเป็นฝ่ายตรงข้ามกับท่านโดยที่เขาไม่ทันตั้งตัว ซึ่งเป็นเรื่องที่ท่านไม่สามารถป้องกันได้ การเที่ยวเตร็ดเตร่นอกบ้านไม่เหมาะกับท่านในระยะนี้ เพราะอาจเจอเรื่องทะเลาะวิวาทขัดแย้งรุนแรงแบบไม่คาดฝัน

**ลัคนา (ลั) ราศีกรกฎ**

ในรอบสัปดาห์นี้ ท่านที่ขาดแคลนบริวารมาระยะหนึ่ง จะมีผู้สมัครเข้าทำงานกับท่านหลายคนที่เดียว โดยเป็นผู้มีอัธยาศัยต้องด้วยรสนิยมจำนวนหนึ่ง บุตรบริวารสามารถทำธุระทางการเงินได้โดยไม่มีข้อขาดตกบกพร่อง แต่ไม่ควรให้เพศตรงข้ามหรือคนรักรับรู้ในเรื่องทรัพย์สินส่วนตัวของท่านให้มากนัก คนโสดจะไม่ได้รับไมตรีจิตมิตรภาพจากเพศตรงข้ามอย่างจริงใจ ควรระมัดระวังการไปไหนมาไหนกับเพศตรงข้ามที่เพิ่งรู้จักกันหรือเพศตรงข้ามที่ไม่ใช่คนในครอบครัว จะมีลาภทรัพย์เป็นหลักเป็นฐานเพิ่มขึ้นโดยการแนะนำจากผู้ใหญ่ ผู้ใหญ่ในที่ทำงานจะให้รางวัลท่านไม่มากก็น้อย ทำอะไรควรระวังอุบัติเหตุเล็กน้อยไว้ด้วย

**ลัคนา (ลั) ราศีสิงห์**

ในรอบสัปดาห์นี้ ท่านมีโอกาสดีในการทำงานให้ผู้ใหญ่เชื่อฝีมือ คนโสดจะพบรักจากการติดต่อกับญาติพี่น้องของท่านเองมากขึ้น ญาติผู้ใหญ่ใกล้ชิดที่มีฐานะสูงกว่าในทางการงานหรือสังคมจะสนับสนุนท่านในเรื่องการงานได้อย่างมาก โดยเฉพาะหลังจากวันที่ 3 กุมภาพันธ์ 2568 ไปแล้ว ท่านจะยิ่งได้รับผลประโยชน์จากผู้ใหญ่ในสำนักงานมากขึ้น หรืออาจหมายถึงการเลื่อนยศหรือตำแหน่งหน้าที่ในทางการงานให้สูงขึ้นด้วย บริวารที่เป็นญาติห่างๆ ของท่านจะมาขอร่วมงานหรือทำงานด้วย จะมีข่าวใหม่ๆ จากทางไกลหลายเรื่อง บางเรื่องเป็นเรื่องที่ท่านต้องตัดสินใจให้เด็ดขาด แต่ควรหลีกเลี่ยงอบายมุขต่างๆ ไว้ก่อน

**ลัคนา (ลั) ราศีกันย์**

ในรอบสัปดาห์นี้ ท่านมีท่าทีที่ฉลาดเฉลียวไหวพริบดีในสังคม เป็นผู้มีเสน่ห์ มักมีผู้มารักใคร่เอ็นดูท่าน หรืออาจจะอยากมาพูดคุยกับท่านเป็นพิเศษ เงินสดในกระเป๋าจะมากหรือน้อยไม่สำคัญ แต่มีผู้ยินดีให้ท่านเชื่อขนมกินได้เป็นอันมาก มีความคิดในการหาทรัพย์ได้อย่างวิเศษ ได้รับเครื่องประดับชิ้นเล็กๆ แต่เป็นเครื่องแสดงฐานะทางสังคมหรือตำแหน่งของท่านอย่างใดอย่างหนึ่ง ความเสียหายเล็กๆ น้อยๆ จากที่ดิน อสังหาริมทรัพย์ หรือการเกษตรอาจเป็นเรื่องใหญ่โตได้มากขึ้น ควรเอาใจใส่ในเรื่องเกี่ยวกับบุตรหลานและบริวารในปกครองให้มากๆ เพราะพวกเขาอาจดื้อรั้นหรือไม่ปฏิบัติตามความต้องการของท่าน

**ลัคนา (ลั) ราศีตุล**

ในรอบสัปดาห์นี้ ท่านจะมีบริวารที่ได้รับอันตรายหรือมีโรคภัยไข้เจ็บจากสิ่งแวดล้อมที่ไม่เหมาะสมต่างๆ จะได้รับความสำเร็จเกี่ยวกับการงานที่ทำร่วมกับชาวต่างชาติหรือได้ลาภจากต่างประเทศ ท่านจะทำงานด้วยความมุมานะ แก้ปัญหาต่างๆ ที่เกิดขึ้นในปัจจุบันด้วยความสามารถของตนเอง ช่วยประหยัดทรัพยากรไม่ให้รั่วไหลได้ บริวารที่มีความคิดหรือมีความรู้ดีช่วยเหลือการงานได้เป็นอันมาก แต่บางคนก็อาจหลอกลวงท่านโดยตั้งใจ ท่านควรตรวจสอบข้อมูลที่บริวารหามาให้ให้แน่ชัด หรือบุตรหลานของท่านที่ขอไปเรียนพิเศษ จริงๆ แล้วอาจแอบไปเที่ยวกับแฟนก็เป็นได้ ซึ่งท่านควรใช้ความสุขุมรอบคอบให้มากจะดี

**ลัคนา (ลั) ราศีพิจิก**

ในรอบสัปดาห์นี้ ท่านได้รับของขวัญของรางวัลเป็นสิ่งของสวยงามหรืองานศิลปะ และอาจมีลาภอื่นๆ ตลอดระยะเวลาหลายวันติดต่อกัน ท่านจะเป็นที่รู้จักอย่างกว้างขวางในหมู่ผู้มีการงานอย่างเดียวกัน จะมีส่วนร่วมในการแสดงความคิดเห็นในเรื่องต่างๆ ทางการงาน และรวมไปถึงงานของผู้ร่วมงานของท่านด้วย อาจได้เสนอความคิดเห็นต่อหน้าสาธารณชนจำนวนมาก แม้จะมีผู้ต่อต้านขัดขวางบ้างก็ไม่รุนแรงนัก การแข่งขันต่างๆ ที่ใช้กำลังญาติพี่น้องบริวารของท่านจะชนะ ระยะนี้ท่านทำอะไรก็ไม่ค่อยอุปสรรคขวากหนามอะไรมากนัก เรื่องรักๆ ใคร่ๆ ก็เป็นโอกาสที่ดีที่ท่านจะขยับขยายความสัมพันธ์ให้ก้าวหน้ามากยิ่งขึ้น

**ลัคนา (ลั) ราศีธนู**

ในรอบสัปดาห์นี้ ท่านทำกิจการงานต่างๆ มักผิดจังหวะ บริวารไม่ค่อยอยู่ในโอวาท บางคนอาจไม่สมัครใจอยู่กับท่านอย่างโจ่งแจ้งจนถึงขั้นมาขอลาออก บ้านเรือนที่พักอาศัยมีร่องรอยแห่งความเสียหาย ความมุ่งหมายของผู้ใหญ่ที่มีต่อท่านอาจไม่ต้องรสนิยมหรือขัดแย้งกับความคิดของท่านอย่างมาก เอกสารหนังสือสำคัญมีความผิดพลาดหรือเสียหาย จะได้รับคำชมเชยพร้อมคำตำหนิติเตียนไปพร้อมๆ กัน ไม่ควรเข้าแข่งขันในเรื่องที่มีการเสี่ยงอันตราย ถึงแม้ระยะนี้ท่านจะพยายามทำทุกเรื่องอย่างสุดความสามารถ แต่ก็อาจไม่ประสบความสำเร็จตามประสงค์ ไม่ควรเสี่ยงโชคกับกิจการงานระยะยาว คนรักจะทำให้เดือดร้อน

**ลัคนา (ลั) ราศีมังกร**

ในรอบสัปดาห์นี้ ท่านมักกระตือรือร้นสนใจในการงาน และการแก้ปัญหาต่างๆ ในงาน ด้วยความขยันขันแข็ง กิจการที่ท่านหลีกเลี่ยงที่จะกระทำมาตลอดอาจมาถึงมือท่าน และก่อปัญหาให้แก่ท่านได้ไม่มากก็น้อย บริวารใหม่ๆ ที่ได้มาจะทำงานเชื่องช้าเพราะสุขุมรอบคอบมากเกินไป บางคนอาจต้องใช้เวลาปรับตัวสักระยะหนึ่งจึงจะดีขึ้น บางเวลาท่านจะรู้สึกว่างเปล่าเปลี่ยวว้าเหว่ในใจเป็นพิเศษ ทั้งที่มีเพศตรงข้ามมาให้ความสนใจท่านมากหน้าหลายตา แต่ท่านอาจมุ่งมั่นหาเงินเข้ากระเป๋ามากกว่าเรื่องอื่นๆ ในระยะนี้ การวิ่งหรือเดินเท้าเปล่ามักเหยียบกระเบื้องหรือหนามตำ ท่านไม่ควรทำอะไรด้วยความรวดเร็ว

**ลัคนา (ลั) ราศีกุมภ์**

ในรอบสัปดาห์นี้ ท่านมีกิจการงานที่เกี่ยวกับเครื่องจักรกลขนาดใหญ่หรือกิจกรรมทางการเกษตรเพิ่มขึ้น ถ้าท่านเข้าไปในสังคมใหม่หรือเข้าร่วมสมาคมใดๆ ที่ท่านไม่คุ้นเคยมาก่อน ท่านควรระมัดระวังเพื่อนใหม่ๆ ของท่านให้ดี เพราะเขาอาจยิ้มหน้าใส แต่น้ำใจเชือดคอก็เป็นได้ ผู้ใหญ่หรือผู้มีอิทธิพลในที่ทำงานไปมาหาสู่ ถ้าบ้านเรือนชำรุดควรซ่อมแซมโดยเร็ว เพราะหากท่านอยู่ในบ้านที่ชำรุดแล้วจะเป็นการขัดลาภในระยะนี้ หรือหากมีสิ่งใดสิ่งหนึ่งในบ้านเสียหายไป ท่านจะต้องเสียเงินซ่อมแซมมากขึ้นกว่าเดิม คู่ครองคนรักให้ความช่วยเหลือในเรื่องการงานได้ดี แม้เขากำลังโต้เถียงกับท่าน เขาก็ยังทำงานให้ท่านอยู่ดี

**ลัคนา (ลั) ราศีมีน**

ในรอบสัปดาห์นี้ ท่านจะพูดจะจาอะไรก็มีคนรับฟัง ถึงแม้ท่านจะมีความไม่แน่ไม่นอนในจิตใจอยู่ก็ตาม จะมีชีวิตส่วนตัวที่ยากลำบากมากขึ้นเล็กน้อย เพราะทรัพย์สินร่อยหรอลง แต่ท่านยังได้รับเงินรายได้ประจำเพื่อการเลี้ยงชีพได้พอสมควร การจับจ่ายใช้สอยเงินทองจึงไม่มีปัญหาอะไรมากนัก การเดินทางทั่วไปราบรื่นดี ส่วนการเดินทางไกลช่วยให้ท่านจิตใจปลอดโปร่งโล่งสบายขึ้นอีกมาก บริวารที่เป็นผู้หญิงจะทำให้ท่านมีสังคมที่กว้างขวางมากยิ่งขึ้น แต่ควรระวังเรื่องความผิดพลาดเกี่ยวกับที่ดินหรืออสังหาริมทรัพย์ ยังไม่ควรลงทุนในผลผลิตทางการเกษตรหรือลงทุนปลูกต้นไม้ราคาแพงใดๆ คู่ครองจะนำความสุขสมหวังมาให้

**เศรษฐวุฒิ**