---
layout: post
code: "ART24103109061EKPEE"
origin_url: "https://www.khaosod.co.th/https://www.khaosod.co.th/lifestyle/news_9478924"
image: "https://github.com/user-attachments/assets/2a6e2cbe-6899-474e-8b7b-6fcedc5696c7"
title: "ไอคิวทะลุฟ้า - บอร์ดเกมจัดสรรเงินเติมฝัน สร้างภูมิคุ้มกันเยาวชนไทย"
description: "“Sea (ประเทศไทย)” ผู้บริการอินเตอร์เน็ตแพลตฟอร์มชั้นนำ อาทิ การีนา ช้อปปี้ และซีมันนี่ เล็งเห็นความสำคัญในการบ่มเพาะทักษะความรู้ และทัศนคติทางการเงินที่ดี"
category: "LIFESTYLE"
language: "en"
date: 2024-11-01T11:00:05.812Z
---

# ไอคิวทะลุฟ้า - บอร์ดเกมจัดสรรเงินเติมฝัน สร้างภูมิคุ้มกันเยาวชนไทย

[![ไอคิวทะลุฟ้า - บอร์ดเกมจัดสรรเงินเติมฝัน สร้างภูมิคุ้มกันเยาวชนไทย](https://www.khaosod.co.th/wpapp/uploads/2024/10/yyy-scaled.jpg "ไอคิวทะลุฟ้า - บอร์ดเกมจัดสรรเงินเติมฝัน สร้างภูมิคุ้มกันเยาวชนไทย")](https://www.khaosod.co.th/wpapp/uploads/2024/10/yyy-scaled.jpg)

**“Sea (ประเทศไทย)”** ผู้บริการอินเตอร์เน็ตแพลตฟอร์มชั้นนำ อาทิ การีนา ช้อปปี้ และซีมันนี่ เล็งเห็นความสำคัญในการบ่มเพาะทักษะความรู้ และทัศนคติทางการเงินที่ดีในคนไทยตั้งแต่วัยเยาว์ อันจะนำไปสู่การสร้างพฤติกรรมและภูมิคุ้มกันทางการเงินที่ดีในสังคมไทย จึงริเริ่มโครงการให้ความรู้ด้านการเงินต่างๆ รวมถึงริเริ่มพัฒนาบอร์ดเกมทางการเงิน **“Wishlist จัดสรรเงิน เติมความฝัน”** โดยจัดการแข่งขันระดับประเทศครั้งแรก ภายใต้ชื่อ **“Wishlist Thailand Tournament 2024”** เมื่อเร็วๆ นี้ ที่ศูนย์การเรียนรู้ธนาคารแห่งประเทศไทย

![ไอคิวทะลุฟ้า](https://www.khaosod.co.th/wpapp/uploads/2024/10/y03-1-696x443.jpg)

การแข่งขันครั้งนี้มีผู้เข้าร่วมแข่งขันกว่า 100 คน ประกอบด้วยตัวแทนนักเรียนจากโรงเรียนทั่วประเทศ บุคคลทั่วไปซึ่งเป็นตัวแทนจากศูนย์การเรียนรู้ TK Park และร้านบอร์ดเกม นอกจากนี้ โครงการฯยังมีกรุงเทพมหานครเป็นพันธมิตรร่วมสนับสนุนด้านการส่งเสริมความรู้ด้านการเงินในโรงเรียนและร่วมมอบโล่รางวัลให้ผู้ชนะทั้งในระดับโรงเรียนและบุคคลทั่วไป

![ไอคิวทะลุฟ้า](https://www.khaosod.co.th/wpapp/uploads/2024/10/yyy-696x392.jpg)

**พุทธวรรณ สุภัทรนันท์** ผู้อำนวยการฝ่ายสื่อสารองค์กร Sea (ประเทศไทย) กล่าวว่า _“จุดเด่นของบอร์ดเกมการเงิน Wishlist จัดสรรเงิน เติมความฝัน คือสามารถเล่นร่วมกันได้ระหว่างผู้เล่นทุกช่วงวัย ก่อให้เกิดกระบวนการเรียนรู้เกี่ยวกับแนวคิดทางการเงิน และนำความรู้ไปปรับใช้ในชีวิตประจำวันผ่านกลไกของบอร์ดเกม อาทิ การบริหารรายรับ การจัดลำดับความสำคัญในการใช้จ่าย การบริหารจัดการสภาพคล่อง การบริหารจัดการหนี้สิน การหารายได้เพิ่ม เป็นต้น โดยเป็นพื้นที่จำลองให้ผู้เล่นฝึกฝนการวางแผนทางการเงินอย่างสนุกสนาน ปลูกฝังพฤติกรรมและทัศนคติทางการเงินที่ดี”_

ปัจจุบัน บอร์ดเกมการเงิน **“Wishlist จัดสรรเงิน เติมความฝัน”** แจกจ่ายสู่โรงเรียน ศูนย์การเรียนรู้ทั่วประเทศ รวมทั้งร้านบอร์ดเกมชั้นนำแล้วจำนวน 500 กล่อง เพื่อเป็นสื่อกลางถ่ายทอดองค์ความรู้เกี่ยวกับการจัดการเงินส่วนบุคคล รวมทั้งยังเผยแพร่บอร์ดเกมดังกล่าวในฉบับ **“Print & Play”** ผ่านเว็บไซต์ Sea Academy

น้องปิ่นมุก



**ปิ่นมุก มาลิ** นักเรียนระดับมัธยมศึกษาตอนปลาย โรงเรียนเทพศาลาประชาสรรค์ จ.นครสวรรค์ กล่าวว่า นับตั้งแต่มีบอร์ดเกมในห้องสมุด ทำให้ห้องสมุดมีสีสันมากขึ้น มีการตั้งชุมนุมบอร์ดเกม เกิดวิธีการเรียนรู้และพัฒนาทักษะทางด้านการเงินในรูปแบบใหม่ คือการคิดวิเคราะห์และเรียนรู้ด้วยความเข้าใจจากกลไกของบอร์ดเกม จากเดิมที่มีเพียงการศึกษาด้วยการอ่านจากหนังสือ การเรียนรู้ผ่านการเล่นบอร์ดเกมยังแฝงไปด้วยความสนุกสนาน ทำให้ดึงดูดเยาวชนสู่การเรียนรู้มากขึ้น

![ไอคิวทะลุฟ้า](https://www.khaosod.co.th/wpapp/uploads/2024/10/y04-1-696x464.jpg)

**“บอร์ดเกมสอนให้เกิดการเรียนรู้และการวางแผน จากจุดหนึ่งไปสู่อีกจุดหนึ่ง เกิดทักษะทางความคิดอย่างเป็นขั้นตอน เดิมทีไม่ได้สนใจด้านการเงิน แต่หลังจากเล่นบอร์ดเกมการเงินฯ ทำให้สนใจและมีความรู้ความเข้าใจมากขึ้น โดยเฉพาะเรื่องการบริหารเงินที่ได้รับจากผู้ปกครอง รวมไปถึงการออมและการวางแผนหารายได้เพิ่มเพื่อบรรลุเป้าหมายทางการเงินตามที่ต้องการ”**