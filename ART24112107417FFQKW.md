---
layout: post
code: "ART24112107417FFQKW"
origin_url: "https://www.khaosod.co.th/sports/news_9515331"
image: "https://github.com/user-attachments/assets/0a604a7d-2b00-4396-938f-9865db3c1f9a"
title: "เตรียมพร้อมศึกสองล้อ ไทยแลนด์ โอเพ่น นักปั่นรุ่นมาสเตอร์ลุ้นติดธงทีมชาติไทย"
description: "“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์"
category: "SPORTS"
language: "th"
date: 2024-11-21T07:46:09.084Z
---

# เตรียมพร้อมศึกสองล้อ ไทยแลนด์ โอเพ่น นักปั่นรุ่นมาสเตอร์ลุ้นติดธงทีมชาติไทย

[![เตรียมพร้อมศึกสองล้อ ไทยแลนด์ โอเพ่น นักปั่นรุ่นมาสเตอร์ลุ้นติดธงทีมชาติไทย](https://www.khaosod.co.th/wpapp/uploads/2024/11/cyling-1.jpg "เตรียมพร้อมศึกสองล้อ ไทยแลนด์ โอเพ่น นักปั่นรุ่นมาสเตอร์ลุ้นติดธงทีมชาติไทย")](https://www.khaosod.co.th/wpapp/uploads/2024/11/cyling-1.jpg)

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า สมาคมกีฬาจักรยานฯ ร่วมกับอำเภอศรีสัชนาลัย จังหวัดสุโขทัย และเทศบาลเมืองศรีสัชนาลัย จัดการแข่งขันจักรยานเสือภูเขาทางเรียบ และจักรยานประเภทถนน “ไทยแลนด์ โอเพ่น” ชิงแชมป์ประเทศไทย ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2568 สนามที่ 1 ที่อำเภอศรีสัชนาลัย จังหวัดสุโขทัย ระหว่างวันที่ 7-8 ธันวาคมนี้

พลเอกเดชา กล่าวว่า สำหรับการแข่งขันจักรยานเสือภูเขาทางเรียบ และจักรยานประเภทถนน “ไทยแลนด์ โอเพ่น” สนามที่ 1 นี้ ทางทีมงานฝ่ายเทคนิคของสมาคมกีฬาจักรยานฯ ได้ไปวางเส้นทางแข่งขันเอาไว้หมดแล้ว โดยจุดปล่อยตัวและเส้นชัยจะอยู่เดียวกันคือบริเวณลานพระบรมราชาอนุสาวรีย์พระมหาธรรมราชาที่ 1 (พระยาลิไท) ล่าสุด น.อ.(พิเศษ) ฐิตพร น้อยรักษ์ เลขาธิการสมาคมกีฬาจักรยานฯ พร้อมคณะได้เดินทางไปประชุมร่วมกับคณะกรรมการจัดการแข่งขันของอำเภอศรีสัชนาลัย โดยมี นายเอกสิฏฐ์ วิไลศิลป์ นายอำเภอศรีสัชนาลัย ให้เกียรติเป็นประธานการประชุม พร้อมด้วย นายสมศักดิ์ พุ่มชื่น นายกเทศมนตรีเมืองศรีสัชนาลัย และหัวหน้าส่วนราชการต่าง ๆ ที่เกี่ยวข้อง เพื่อเตรียมความพร้อมในด้านต่าง ๆ ทั้งการการจราจร การรักษาความปลอดภัย การวางกำลังตามเส้นทางแข่งขัน เพื่อความปลอดภัยของนักปั่นที่ร่วมกิจกรรมทุกคน

นอกจากนี้ นายกสองล้อไทย กล่าวอีกว่า ประเด็นสำคัญอีกอย่างหนึ่งของการแข่งขันจักรยานประเภทถนน “ไทยแลนด์ โอเพ่น” สนามนี้ ทางสมาคมกีฬาจักรยานฯ ได้มอบหมายให้สตาฟฟ์โค้ชทีมชาติไทยนำโดย “โค้ชตั้ม” วิสุทธิ์ กสิยะพัท พิจารณานักปั่นในรุ่นมาสเตอร์ หรือรุ่นอาวุโสที่มีผลงานโดดเด่นคัดเลือกมาเป็นนักปั่นทีมชาติไทยเพื่อเข้าร่วมการแข่งขันจักรยานประเภทถนนชิงแชมป์เอเชีย 2025 ระหว่างวันที่ 7-16 กุมภาพันธ์ 2568 ที่สนามจักรยานสราญจิตมงคลสุข ภายในโครงการพัฒนาบึงสีไฟเฉลิมพระเกียรติฯ จังหวัดพิจิตร และเส้นทางในจังหวัดพิษณุโลก ดังนั้นขอให้นักปั่นรุ่นอาวุโสทั้งชายและหญิงฟิตซ้อมร่างกายให้ดี หากมีผลงานดีในการแข่งขันสนามนี้ก็มีโอกาสที่จะติดทีมชาติไทยไปประลองฝีมือกับนักปั่นจากชาติต่าง ๆ ในทวีปเอเชีย

“ขอฝากถึงนักปั่นที่จะเข้าร่วมการแข่งขันทุกท่าน ขอให้รีบจองที่พักโดยด่วน เนื่องจากที่พักและรีสอร์ทในอำเภอศรีสัชนาลัยจะเต็มในช่วงวันหยุดเพราะเป็นเมืองท่องเที่ยว เวลานี้ก็เริ่มมีนักปั่นไปจองที่พักกันบ้างแล้ว หากใครที่ยังไม่รีบตัดสินใจก็อาจจะได้ที่พักที่ไกลออกไปจากสนามแข่งขัน คาดว่าการแข่งขันจักรยาน ไทยแลนด์ โอเพ่น สนามที่ 1 ยี้ จะมีนักปั่นแห่ไปร่วมชิงชัยเป็นจำนวนมาก เพราะหลังจากแข่งขันและนักปั่นและผู้ติดตามสามารถไปท่องเที่ยวยังสถานที่ต่าง ๆ ทั้งอุทยานแห่งชาติศรีสัชนาลัย, วัดพระศรีรัตนมหาธาตุราชวิหาร, วัดเจดีย์เจ็ดแถว, วัดนางพญา, ศูนย์ศึกษาและอนุรักษ์เตาสังคโลก (เตาทุเรียง), ปางช้างแม่สิน เป็นต้น ซึ่งการที่มีนักปั่นและผู้ติดตามเดินทางไปยังอำเภอศรีสัชนาลัยเป็นจำนวนมากก็จะช่วยกระตุ้นเศรษฐกิจให้ดีขึ้น พ่อค้าแม่ค้าในชุมชนมีรายได้เพิ่มมากขึ้น อีกทั้งเป็นการส่งเสริมการท่องเที่ยวในอำเภอศรีสัชนาลัยได้เป็นอย่างดี” พลเอกเดชา กล่าว

สำหรับกำหนดการแข่งขันจักรยานเสือภูเขาทางเรียบ ไทยแลนด์ โอเพ่น ชิงแชมป์ประเทศไทย สนามที่ 1 ในวันเสาร์ที่ 7 ธันวาคม แบ่งเป็น 20 รุ่น ประกอบด้วย รุ่นประชาชนชาย, รุ่นอายุ 15-16 ปีชาย, รุ่นอายุ 17-18 ปีชาย, รุ่นอายุ 30-34 ปีชาย, รุ่นอายุ 35-39 ปีชาย, รุ่นอายุ 40-44 ปีชาย, รุ่นอายุ 45-49 ปีชาย, รุ่นอายุ 50-54 ปีชาย, รุ่นอายุ 55-59 ปีชาย, รุ่นอายุ 60 ปีชายขึ้นไป, รุ่นน้ำหนัก 90 กก.ขึ้นไป อายุไม่เกิน 34 ปีชาย, รุ่นน้ำหนัก 90 กก. ขึ้นไป อายุ 35 ปีขึ้นชาย, รุ่นประชาชนหญิง, รุ่นอายุไม่เกิน 18 ปีหญิง, รุ่นอายุ 35 ปีขึ้นไปหญิง เริ่มปล่อยตัวเวลา 08.00 น. เส้นทางจากพระบรมราชาอนุสาวรีย์พระมหาธรรมราชาที่ 1 ปั่นไปตามเส้นทางที่กำหนดแล้วกลับมาเข้าเส้นชัยที่เดิม ระยะทาง 31.35 กิโลเมตร ส่วนรุ่นอายุไม่เกิน 10 ปีชาย, รุ่นอายุ 11-12 ปีชาย, รุ่นอายุ 13-14 ปีชาย, รุ่นอายุไม่เกิน 12 ปีหญิง, รุ่นอายุ 13-14 ปีหญิง ปล่อยตัวเวลา 08.15 น. แต่ปั่นคนละเส้นทาง ระยะทาง 16.30 กิโลเมตร โดยมีการถ่ายทอดสดทางเฟซบุ๊กไลฟ์ Thailand Cycling Association และ YouTube : TCA Channel ตั้งแต่เวลา 07.30 น.

ส่วนกำหนดการแข่งขันจักรยานประเภทถนน ไทยแลนด์ โอเพ่น ชิงแชมป์ประเทศไทย สนามที่ 1 ในวันอาทิตย์ที่ 8 ธันวาคม แบ่งเป็น 13 รุ่น ประกอบด้วย รุ่นประชาชนชาย, รุ่นเยาวชนชาย, รุ่นอายุ 30-34 ปีชาย, รุ่นอายุ 35-39 ปีชาย, รุ่นอายุ 40-44 ปีชาย, รุ่นอายุ 45-49 ปีชาย, รุ่นอายุ 50-54 ปีชาย, รุ่นอายุ 55-59 ปีชาย, รุ่นอายุ 60 ปีขึ้นไปชาย, รุ่นประชาชนหญิง, รุ่นเยาวชนหญิง, รุ่นอายุ 35-44 ปีหญิง, รุ่นอายุ 45 ปีขึ้นไปหญิง เริ่มปล่อยตัวตั้งแต่เวลา 08.00 เส้นทางเริ่มจากพระบรมราชาอนุสาวรีย์พระมหาธรรมราชาที่ 1 ปั่นไปตามเส้นทางที่กำหนดแล้วกลับมาเข้าเส้นชัยที่เดิม ระยะทางรวม 62.50 กิโลเมตร โดยมีการถ่ายทอดสดทางเฟซบุ๊กไลฟ์ Thailand Cycling Association และ YouTube : TCA Channel ตั้งแต่เวลา 07.30 น. จนจบการแข่งขัน

ทั้งนี้ นักกีฬาที่สนใจเข้าร่วมแข่งขันสามารถสมัครได้ที่เว็บไซต์ของสมาคมกีฬาจักรยานฯ www.thaicycling.or.th ตั้งแต่บัดนี้เป็นต้นไป และปิดรับสมัครในวันพฤหัสที่ 5 ธันวาคม 2567 เวลา 12.00 น. หรือสมัครได้ที่กองอำนวยการข้างลานพระบรมราชาอนุสาวรีย์พระมหาธรรมราชาที่ 1 (พระยาลิไท) ในวันศุกร์ที่ 6 ธันวาคม เวลา 09.00-17.00 น. โดยติดตามรายละเอียดที่เฟซบุ๊กของสมาคมฯ Thailand Cycling Association หรือสอบถามได้ที่ โทร.0-2719-3340-2 ในวันและเวลาราชการ