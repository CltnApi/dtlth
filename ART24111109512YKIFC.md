---
layout: post
code: "ART24111109512YKIFC"
origin_url: "https://www.khaosod.co.th/breaking-news/news_9500447"
image: "https://github.com/user-attachments/assets/b1ab04b1-2098-4be0-a298-d71eb0fe2294"
title: "กก.สรรหา เคาะชื่อ กิตติรัตน์ ณ ระนอง นั่งประธานบอร์ดแบงก์ชาติคนใหม่"
description: "กก.สรรหา เคาะชื่อ กิตติรัตน์ ณ ระนอง นั่งประธานบอร์ดแบงก์ชาติคนใหม่ เตรียมนำเสนอชื่อต่อ รมว.คลัง เพื่อเสนอคณะรัฐมนตรี (ครม.) พิจารณาให้ความเห็นชอบ"
category: "HOT_NEWS"
language: "th"
date: 2024-11-11T09:56:25.371Z
---

# กก.สรรหา เคาะชื่อ กิตติรัตน์ ณ ระนอง นั่งประธานบอร์ดแบงก์ชาติคนใหม่

[![กก.สรรหา เคาะชื่อ กิตติรัตน์ ณ ระนอง นั่งประธานบอร์ดแบงก์ชาติคนใหม่](https://www.khaosod.co.th/wpapp/uploads/2024/11/National-Bank4548-1.jpg "กก.สรรหา เคาะชื่อ กิตติรัตน์ ณ ระนอง นั่งประธานบอร์ดแบงก์ชาติคนใหม่")](https://www.khaosod.co.th/wpapp/uploads/2024/11/National-Bank4548-1.jpg)

**กก.สรรหา เคาะชื่อ กิตติรัตน์ ณ ระนอง นั่งประธานบอร์ดแบงก์ชาติคนใหม่ เตรียมนำเสนอชื่อต่อ รมว.คลัง เพื่อเสนอคณะรัฐมนตรี (ครม.) พิจารณาให้ความเห็นชอบ**

เมื่อวันที่ 11 พ.ย.67 ธนาคารแห่งประเทศไทย (ธปท.) ประชุมคณะกรรมการคัดเลือกประธานกรรมการและกรรมการผู้ทรงคุณวุฒิ หรือประธานบอร์ดแบงก์ชาติ ซึ่งเลื่อนจากวันที่ 4 พ.ย.67

โดยเริ่มประชุมช่วงประมาณ 10.00 น. ก่อนประชุมแล้วเสร็จประมาณ 14.45 น. โดยกระทรวงการคลังเสนอชื่อ นายกิตติรัตน์ ณ ระนอง อดีตรองนายกรัฐมนตรี และรมว.คลัง และมีการเสนอชื่อจาก ธปท.อีก 2 คน ได้แก่ นายกุลิศ สมบัติศิริ อดีตปลัดกระทรวงพลังงาน และนายสุรพล นิติไกรพจน์ นายกสภามหาวิทยาลัยธรรมศาสตร์ และกรรมการอิสระ บริษัท ปตท.จำกัด (มหาชน)

ต่อมาประธานกรรมการคัดเลือกฯ แจ้งว่า ในวันที่ 11 พ.ย.67 กระบวนการคัดเลือกประธานกรรมการและกรรมการผู้ทรงคุณวุฒิในคณะกรรมการ ธปท.ได้เสร็จสิ้นลงแล้ว และเลขานุการฯ จะดำเนินการตามขั้นตอนที่กฎหมายกำหนดต่อไป กล่าวคือ กรณีประธานกรรมการฯ จะนำเสนอชื่อต่อ รมว.คลัง เพื่อเสนอคณะรัฐมนตรี (ครม.) พิจารณาให้ความเห็นชอบ และเมื่อ ครม.เห็นชอบแล้ว ให้ทูลเกล้าฯ เพื่อทรงแต่งตั้ง

ส่วนกรณีกรรมการผู้ทรงคุณวุฒิ จะนำเสนอต่อรัฐมนตรีว่าการกระทรวงการคลัง เพื่อพิจารณาแต่งตั้งต่อไป

รายงานข่าวแจ้งว่า คณะกรรมการได้คัดเลือก นายกิตติรัตน์ ณ ระนอง ดำรงตำแหน่งประธานบอร์ดฯ คนต่อไป ตั้งแต่ พ.ร.บ.ธนาคารแห่งประเทศไทย เมื่อปี 2551 มีประธานบอร์ดฯ ธปท.ผ่านมาแล้ว 4 รายชื่อ ได้แก่ 1.มรว.จัตุมงคล โสณกุล 2.นายวีรพงษ์ รามางกูร 3.นายอำพน กิตติอำพน 4.นายปรเมธี วิมลศิริ ส่วนครั้งนี้จะเป็นรายชื่อนี้คนที่ 5