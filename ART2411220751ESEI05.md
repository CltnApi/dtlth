---
layout: post
code: "ART2411220751ESEI05"
origin_url: "https://www.khaosod.co.th/special-stories/news_9516813"
image: "https://github.com/user-attachments/assets/768c7881-7de5-4d5b-b10f-ce73a8e51818"
title: "ตำรวจเล่าโมเมนต์ใจฟู เด็กแฝด ฝากให้บอกพ่อ จะไปเล่นสวนสาธารณะ กลัวพ่อมารับแล้วไม่เห็น"
description: "ตำรวจเล่าโมเมนต์ใจฟู นักเรียนเด็กแฝด ฝากให้บอกพ่อ จะไปเล่นสวนสาธารณะ กลัวพ่อมารับแล้วไม่เห็น คอมเมนต์แห่แซวสอบถามหรือสอบปากคำ "
category: "SPECIAL_STORIES"
language: "th"
date: 2024-11-22T08:12:02.062Z
---

# ตำรวจเล่าโมเมนต์ใจฟู เด็กแฝด ฝากให้บอกพ่อ จะไปเล่นสวนสาธารณะ กลัวพ่อมารับแล้วไม่เห็น

[![ตำรวจเล่าโมเมนต์ใจฟู เด็กแฝด ฝากให้บอกพ่อ จะไปเล่นสวนสาธารณะ กลัวพ่อมารับแล้วไม่เห็น](https://www.khaosod.co.th/wpapp/uploads/2024/11/twin-2.jpg "ตำรวจเล่าโมเมนต์ใจฟู เด็กแฝด ฝากให้บอกพ่อ จะไปเล่นสวนสาธารณะ กลัวพ่อมารับแล้วไม่เห็น")](https://www.khaosod.co.th/wpapp/uploads/2024/11/twin-2.jpg)

_**ตำรวจเล่าโมเมนต์ใจฟู นักเรียนเด็กแฝด ฝากให้บอกพ่อ จะไปเล่นสวนสาธารณะ กลัวพ่อมารับแล้วไม่เห็น คอมเมนต์แห่แซวสอบถามหรือสอบปากคำ**_

วันที่ 22 พ.ย. 2567 จ.ส.ต.กฤษณะ สินค้า ผู้บังคับหมู่งานจราจร สภ.อู่ทอง เปิดเผย ‘ข่าวสดออนไลน์’ กรณีโพสต์คลิปลงติ๊กต็อก kitsana\_gb926 มีเด็กแฝดขอให้ช่วยบอกพ่อให้หน่อย เพราะอยากไปเล่นตรงสวนสาธารณะ แต่กลัวพ่อมารับแล้วหาไม่เจอ

**จ.ส.ต.กฤษณะ กล่าวว่า** ในวันจันทร์ที่ผ่านมา ตนได้ไปอำนวยความสะดวกงานจราจรที่โรงเรียนอนุบาลบ้านท่าพระยาจักร จังหวัดสุพรรณบุรี แล้วตนก็ตั้งกล้องไว้ถ่ายตัวเองขณะปฎิบัติหน้าที่ แล้วก็เป็นจังหวะที่น้องนักเรียนแฝดเลิกเรียนพอดี

พอน้องเจอตำรวจ เขาก็เรียกเจ้าหน้าที่ตำรวจว่า คุณตำรวจ ช่วยบอกพ่อหนูทีว่าหนูจะไปเล่นเครื่องเล่นรอ ซึ่งเป็นเครื่องเล่นออกกำลังกายตรงสวนสาธารณะ ตนจึงเข้าไปคุยสอบถามว่าพ่อชื่ออะไร พ่อน้องขับรถรุ่นและยี่ห้ออะไร

หลังจากนั้นตนก็ได้ไปอำนวยความสะดวกงานจราจรต่อ จากนั้น 30 นาที พ่อน้องก็ขับรถมอเตอร์ไซค์มา ตนก็เดินเข้าไปบอกว่า พ่อจ้องใช่มั้ยครับ น้องแฝด 2 คน ไปเล่นในสวนสาธารณะรอนะครับ พ่อเขาก็มีอาการตกใจ แล้วพ่อก็ตามไปรับน้องกลับบ้าน

ในความคิดตนน้องน่าอยากจะไปเล่นที่สวนสาธารณะ แต่กลัวพ่อดุเลยฝากบอกตำรวจ ให้ไปบอกพ่อหน่อย หลังจากคลิปที่ได้ลงโซเซียล มันก็กลายเป็นไวรัล แต่ก็มีบางคอมเมนต์แซวว่า เป็นการสอบถามน้อง หรือเป็นการสอบปากคำน้อง หรือบางคอมเมนต์ก็แซวว่า สอบถามน้องนาน น้องไม่ได้ไปเล่นแล้ว ที่ต้องถามนานก็เพื่อความแน่ใจ

ซึ่งตนอยากจะฝากผู้ปกครองทุกคนว่า ถ้าลูกเห็นตำรวจอยู่หน้าโรงเรียน แล้วลูกจะไปไหน ก็ให้ลูกบอกเจ้าหน้าที่ตำรวจได้เลย ตนอยากให้ผู้ปกครองสอนลูกให้กล้าแสดงออก กล้าที่จะถามเจ้าหน้าที่ตำรวจ เพราะเจ้าหน้าที่พร้อมจะอำนวยความสะดวกให้อยู่แล้ว