---
layout: post
code: "ART24110114236HDDUP"
origin_url: "https://www.khaosod.co.th/special-stories/news_9486797"
image: "https://github.com/user-attachments/assets/987359d5-6eee-4b64-afc8-80a0e141af2e"
title: "กทม. จ่อบังคับ ฝังชิปสุนัข แมว ทุกตัว พร้อมเพิ่มหน่วยเคลื่อนที่ทำหมันสัตว์จรจัด"
description: "กทม. จ่อบังคับ ฝังชิปสุนัข แมว ทุกตัว พร้อมเพิ่มหน่วยเคลื่อนที่ทำหมันสัตว์จรจัด รวมถึงมีมาตรการควบคุมสุนัขที่ดุเป็นพิเศษ หรือมีประวัติทำร้ายคน"
category: "SPECIAL_STORIES"
language: "th"
date: 2024-11-01T15:15:09.988Z
---

# กทม. จ่อบังคับ ฝังชิปสุนัข แมว ทุกตัว พร้อมเพิ่มหน่วยเคลื่อนที่ทำหมันสัตว์จรจัด

[![กทม. จ่อบังคับ ฝังชิปสุนัข แมว ทุกตัว พร้อมเพิ่มหน่วยเคลื่อนที่ทำหมันสัตว์จรจัด](https://www.khaosod.co.th/wpapp/uploads/2024/11/cat.jpg "กทม. จ่อบังคับ ฝังชิปสุนัข แมว ทุกตัว พร้อมเพิ่มหน่วยเคลื่อนที่ทำหมันสัตว์จรจัด")](https://www.khaosod.co.th/wpapp/uploads/2024/11/cat.jpg)

**กทม. จ่อบังคับ ฝังชิปสุนัข แมว ทุกตัว พร้อมเพิ่มหน่วยเคลื่อนที่ทำหมันสัตว์จรจัด รวมถึงมีมาตรการควบคุมสุนัขที่ดุเป็นพิเศษ หรือมีประวัติทำร้ายคน**

ที่ประชุมสภากรุงเทพมหานคร มีมติเห็นชอบร่างข้อบัญญัติ เรื่องการควบคุมการเลี้ยงหรือปล่อยสัตว์ พ.ศ. … โดย นายนภาพล จีระกุล สมาชิกสภากรุงเทพมหานคร (ส.ก.) เขตบางกอกน้อย ในฐานะประธานคณะกรรมการวิสามัญพิจารณาร่างข้อบัญญัติกรุงเทพมหานคร

โดยระบุเหตุผลว่า เพื่อกำหนดเขตควบคุมการเลี้ยงหรือปล่อยสัตว์ และเป็นการป้องกันเหตุเดือดร้อนรำคาญและอันตรายจากเชื้อโรคที่เกิดจากสัตว์ กทม. สมควรปรับปรุงข้อบัญญัติกว่าด้วยการควบคุมการเลี้ยงหรือปล่อยสัตว์ให้เหมาะสมยิ่งขึ้น

จึงอาศัยอำนาจตามความในมาตรา 29 แห่งพระราชบัญญัติการสาธารณสุข พ.ศ. 2535 ซึ่งแก้ไขเพิ่มเติมโดย พ.ร.บ.การสาธารณสุข (ฉบับที่ 3) พ.ศ. 2560 ประกอบกับมาตรา 97 แห่ง พ.ร.บ.ระเบียบบริหารราชการกรุงเทพมหานคร พ.ศ. 2528 จึงจำเป็นต้องตราข้อบัญญัติกรุงเทพมหานครนี้

การควบคุมการเลี้ยงสุนัขและแมว โดยให้กทม. เป็นเขตห้ามเลี้ยงสุนัขและแมวเกินจำนวนที่กำหนด เช่น พื้นที่อาคารชุดหรือห้องเช่า 20-80 ตารางเมตรขึ้นไป เลี้ยงได้ไม่เกิน 1 ตัว หากเกินเลี้ยงได้ไม่เกิน 2 ตัว ที่ดินไม่เกิน 20 ตร.ว. เลี้ยงได้ไม่เกิน 2 ตัว เนื้อที่ดิน 20-50 ตร.ว. เลี้ยงได้ไม่เกิน 3 ตัว เนื้อที่ดิน 50-100 ตร.ว. เลี้ยงได้ไม่เกิน 4 ตัว เนื้อที่ดิน 100 ตร.ว.ขึ้นไป เลี้ยงได้ไม่เกิน 6 ตัว

รวมทั้งใบรับรองการจดทะเบียนต้องดำเนินการ เจ้าของต้องนำสัตว์เลี้ยงไปทำเครื่องหมายระบุตัวอย่างถาวรจากสัตวแพทย์ โดยการฝังไมโครชิปตามมาตรฐานที่ กทม. กำหนด พร้อมนำใบรับรองไปแจ้งเจ้าหน้าที่ ณ สำนักงานสัตวแพทย์สาธารณสุขสำนักอนามัยหรือสำนักงาน

นอกจากนี้ยังมีการกำหนดสุนัขควบคุมพิเศษ ประกอบด้วย พิทบูลเทอร์เรีย บูลเทอร์เรีย สเตฟอร์ดเชอร์บูลเทอร์เรีย รอทไวเลอร์ ฟิล่าบราซิเลียโร รวมถึงสุนัขที่มีประวัติทำร้ายคนหรือพยายามทำร้ายคน เมื่อออกนอกสถานที่เลี้ยงต้องใส่อุปกรณ์ครอบปาก ใช้สายจูงที่มั่นคงแข็งแรง และจับสายจูงห่างจากคอสุนัขไม่เกิน 50 เซนติเมตรตลอดเวลา

นายนภาพล กล่าวว่า จะมีการใช้ข้อบังคับให้สุนัขและแมวต้องมีการฝังไมโครชิป เพื่อให้ทราบเจ้าของสัตว์เลี้ยงที่ต้องดูแลรับผิดชอบ ซึ่งจะแก้ปัญหาสัตว์เลี้ยงสร้างความเดือดร้อนรำคาญให้ผู้อื่น รวมถึงสำนักอนามัยมีหน่วยสัตวแพทย์เคลื่อนที่ให้บริการทำหมันสัตว์จรจัดในแต่ละพื้นที่เพื่อลดจำนวนสัตว์จรจัด และในส่วนของสุนัขที่มีความดุร้ายสร้างความเดือดร้อน หน่วยงานจะนำไปไว้ที่ศูนย์ควบคุมและพักพิงสุนัขของ กทม. ซึ่งตั้งอยู่ในพื้นที่เขตประเวศ ส่วนกรณีที่ต้องการเลี้ยงเป็นคู่เพื่อผสมพันธุ์สัตว์หรือประกอบธุรกิจนั้น สามารถขออนุญาตเพิ่มเติมได้ตาม พ.ร.บ.การสาธารณสุข

โดยที่ประชุมสภากทม. มีมติเห็นชอบร่างข้อบัญญัติดังกล่าว และจะเสนอร่างดังกล่าวให้ ผู้ว่าฯกทม. ลงนามประกาศในราชกิจจานุเบกษาต่อไป โดยจะมีผลบังคับใช้วันถัดไปหลังประกาศในราชกิจจานุเบกษา 360 วัน