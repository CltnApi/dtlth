---
layout: post
code: "ART2411221027A5SDIG"
origin_url: "https://www.khaosod.co.th/breaking-news/news_9517261"
image: "https://github.com/user-attachments/assets/ef8b3ede-d832-428a-b388-ff674c3517ae"
title: "ทนายบอสพอล ลั่นเตรียมฟ้อง 'เอก สายไหมต้องรอด' หมิ่นประมาท เรียก 100 ล้าน"
description: "ทนายบอสพอล ลั่นเตรียมฟ้อง 'เอก สายไหมต้องรอด' หมิ่นประมาท เรียก 100 ล้าน แจงคลิปเสียงขู่ดำเนินคดีคนอ้างตัวเป็นผู้เสียหาย ลั่นไม่ผิดจะกลัวอะไร"
category: "HOT_NEWS"
language: "th"
date: 2024-11-22T10:56:34.443Z
---

# ทนายบอสพอล ลั่นเตรียมฟ้อง 'เอก สายไหมต้องรอด' หมิ่นประมาท เรียก 100 ล้าน

[![ทนายบอสพอล ลั่นเตรียมฟ้อง 'เอก สายไหมต้องรอด' หมิ่นประมาท เรียก 100 ล้าน](https://www.khaosod.co.th/wpapp/uploads/2024/11/paul.jpg "ทนายบอสพอล ลั่นเตรียมฟ้อง 'เอก สายไหมต้องรอด' หมิ่นประมาท เรียก 100 ล้าน")](https://www.khaosod.co.th/wpapp/uploads/2024/11/paul.jpg)

**ทนายบอสพอล ลั่นเตรียมฟ้อง ‘เอก สายไหมต้องรอด’ หมิ่นประมาท เรียก 100 ล้าน แจงคลิปเสียงขู่ดำเนินคดีคนอ้างตัวเป็นผู้เสียหาย ลั่นไม่ผิดจะกลัวอะไร**

เมื่อเวลา 16.00 น. วันที่ 22 พ.ย. 2567 ที่บริเวณด้านหน้าเรือนจำพิเศษกรุงเทพฯ **นายวิฑูรย์ เก่งงาน ทนายความของ นายวรัตน์พล วรัทย์วรกุล หรือ บอสพอล** เดินทางเข้ามาที่เรือนจำพิเศษกรุงเทพฯ เพื่อเข้าเยี่ยมบอสพอล และพวก เพื่อพูดคุยแนวทางในการสู้คดีในอนาคต ว่าจะมีการปรับรูปแบบแนวทางอย่างไร

**นายวิฑูรย์** เปิดเผยว่า ในวันนี้ได้คุยกันไม่นานมาก เนื่องจากว่ามีคนเข้าเยี่ยมหลายคน จึงพูดคุยเพียงแค่ 3-4 ท่านเท่านั้น แนวทางในตอนนี้ตั้งใจว่าจะพาพยานที่เคยแจ้งความกับบริษัทที่กองบังคับการตำรวจสอบสวนกลาง ไปพบดีเอสไอในฐานะพยานเ พื่อไปยื่นคำร้องในการให้การใหม่อีกครั้ง โดยตั้งใจจะเริ่มในวันจันทร์นี้ เท่าที่ตนคาดการณ์เอาไว้คือจะพาไปวันละ 200 คน

**นายวิฑูรย์** กล่าวอีกว่า ส่วนประเด็นที่ น.ส.กฤษอนงค์ สุวรรณวงศ์ มีการพาผู้เสียหาย 89 ราย ไปขอเงินค่าเยียวยา ที่บริษัทดิไอคอนเคยนำเงินจ่ายให้จำนวน 8.9 ล้านบาท ซึ่**งคนที่อ้างตัวว่าเป็นผู้เสียหายในจำนวนนี้ ตามหลักฐานที่มีการโอนเงินจ่ายตอนนี้คือ 75 คน แต่ละคนมีการจ่ายเงินในเรตต่างๆตั้งแต่ 50,000-150,000 บาท ทางทีมทนายความได้มีการกันเอาไว้ 6 คน เพื่อเป็นพยานในฐานะที่เบิกของออกไปจากบริษัท แต่ยังมีสินค้าบางอย่างที่หลงเหลืออยู่**

**นายวิฑูรย์** กล่าวต่อว่า **ส่วน 69 คนที่เหลือ มีการเบิกสินค้าจากบริษัทไปหมดแล้ว มีการนำสินค้าไปจำหน่าย รวมถึงบริโภคเอง แต่กลับเข้ามามั่วนิ่มในลักษณะเข้ามาขอเงิน ทำตัวเป็นผู้เสียหาย ซึ่งคนกลุ่มนี้ทางทีมทนายความมีการเตรียมแจ้งข้อหาร่วมกันกรรโชกทรัพย์ หรือร่วมกันฉ้อโกง พร้อมกับ น.ส.กฤษอนงค์**

**นายวิฑูรย์** กล่าวอีกว่า หากย้อนกลับไปได้ ตอนที่ถูก น.ส.กฤษอนงค์ พากลุ่มที่อ้างตัวว่าเป็นผู้เสียหายมาร้องเรียน ตนจะขอสู้ ไม่ขอจ่ายเงินแบบนี้ แต่ที่ตอนนั้นต้องยอมจ่ายเงิน เนื่องจากสมาชิกของบริษัทดิไอคอนมีหลายแสนคน กลัวว่าถ้าหากเป็นข่าวเสียหายไปแล้วบริษัทจะหมดความน่าเชื่อถือและจะได้รับผลกระทบในวงกว้าง

**นายวิฑูรย์** กล่าวต่อว่า อีกทั้งทางฝั่งที่มาร้องเรียนได้มีการอ้างถึง น.ส.จิราพร สินธุไพร รัฐมนตรีประจำสำนักนายกรัฐมนตรี หรือรัฐมนตรีน้ำ ว่าได้รับมอบหมายให้มาจัดการเรื่องนี้ นอกจากนี้ยังมีการข่มขู่ด้วยว่าจะพาผู้เสียหายไปร้องกับ สคบ. แล้วจะพานักข่าวเข้ามาทำข่าว และน.ส.กฤษอนงค์ ยังอ้างอีกว่าเคยนำเงินไปให้กับดีเอสไอ 10 ล้านบาท ทำให้บอสพอลหวาดกลัวจึงยอมจ่ายเพื่อให้จบ

**ทนายบอสพอล** กล่าวอีกว่า ส่วนประเด็นคลิปเสียงเป็นคลิปที่เกิดขึ้นเมื่อคืนนี้ที่ได้พูดคุยกับผู้จำหน่ายสินค้าของดิไอคอนที่อยู่ในกลุ่ม “ครอบครัวดิไอคอน” เป็นการพูดคุยบันทึกที่จะส่งให้กับดีเอสไอ โดยส่วนตัวทราบว่าในกลุ่มมีหนอนบ่อนไส้อยู่ จึงมีการส่งสารไปหาโดยตรง จะได้รู้ว่าในกลุ่ม 10,000 คน มีผู้เสียหายจริงๆ เท่าไหร่ **หากพบว่าคนในกลุ่มที่เบิกสินค้าไปแล้ว จำหน่ายสินค้าไปแล้ว แต่มาแจ้งความอ้างตัวเป็นผู้เสียหาย ก็จะมีการแจ้งความกลับในข้อหาแจ้งความเท็จ**

**ทนายบอสพอล** กล่าวต่อว่า **สำหรับในการพูดคุยที่มีคนตั้งข้อสังเกตว่ามีลักษณะข่มขู่ ประเด็นนี้ขอชี้แจงว่า ในคลิปเสียงตนบอกว่าจะขู่ดำเนินคดี ถือว่าไม่ผิดกฎหมาย ไม่มีความผิดทางกฎหมาย เพราะไม่ได้ขู่ที่จะทำร้ายใคร ส่วนจะอ้างว่าหวาดกลัวนั้น ถ้าหากว่าไม่ผิดจริงจะกลัวเรื่องการดำเนินคดีทำไม ยืนยันเป็นการใช้สิทธิ์ทางกฎหมาย**

**นายวิฑูรย์** กล่าวอีกว่า ส่วนที่มีการยกตัวอย่างบุคคลที่สามที่ถูกดำเนินคดีและกำลังจะถูกดำเนินคดี แล้ว ทำให้เกิดความหวาดผวากับสมาชิกจนทำให้บางคนต้องกลับใจไปถอนแจ้งความ ถือว่าเป็นการวางแผนของทีมทนายในการต่อสู้คดีหรือไม่ ประเด็นนี้ขอชี้แจงว่าต้องการให้เกิดความเป็นธรรม ไม่อยากให้เป็นการใส่ร้ายใคร

**นายวิฑูรย์** กล่าวต่อว่า การที่บอสของดิไอคอนถูกจับกุมก็ไม่ได้ถือว่ามีการกระทำความผิด หรือบริษัทมีการฉ้อโกง เนื่องจากศาลยังไม่ได้มีการตัดสิน ซึ่งคนกลุ่มนี้ตนไม่ได้ระบุเส้นตายว่าต้องออกมาวันไหน แต่ทางดีเอสไอมีการกำหนดเวลาจนถึงแค่วันที่ 3 ธ.ค.เท่านั้น

**นายวิฑูรย์** กล่าวอีกว่า ส่วนประเด็น **เอก สายไหมต้องรอด** ที่ถูกออกหมายจับในวันนี้ ตนเพิ่งทราบเรื่องจากสื่อมวลชน ก็ไม่ได้รู้สึกตกใจ เพราะเป็นไปตามที่พยากรณ์เอาไว้ เนื่องจาก เอก สายไหมต้องรอด มีพฤติกรรมทำให้คดีธรรมดาๆ เป็นคดีที่มีการโยงว่าจ่ายเงินให้หน่วยงานราชการ โยงไปถึงพล.อ.ประวิตร วงษ์สุวรรณ จนตอนนั้นบริษัทดิไอคอนกลายเป็นองค์กรอาชญากรรมที่จ่ายเงินให้หน่วยงานต่างๆ อีกทั้งยังมีการเชื่อมโยงไปถึงจีนสีเทาด้วย

**นายวิฑูรย์** กล่าวต่อว่า ตนได้มีการปรึกษากับทางบอสดิไอคอนแล้วว่า หลังจากนี้**จะมีการแจ้งความดำเนินคดีฐานความผิดหมิ่นประมาทกับ เอก สายไหมต้องรอด** **รวมถึงจะเรียกร้องค่าเสียหาย เป็นจำนวนเงินหลัก 100 ล้านบาท** หลังจากนี้ เอก สายไหมต้องรอด จะได้รับการประกันตัวในชั้นสอบสวนหรือไม่ มองว่าเป็นสิทธิ์ทางกฎหมาย ตนก็ยินดีด้วย แต่ลูกความตนไม่เคยได้รับโอกาส