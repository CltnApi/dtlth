---
layout: post
code: "ART24110712324RBX72"
origin_url: "https://www.khaosod.co.th/entertainment/news_9495324"
image: "https://github.com/user-attachments/assets/39ee6737-0591-4658-b938-72bbbcf45607"
title: "ลูกหลาน คุณยายบรรเจิด เล่าโมเมนต์สุดท้าย ก่อนคุณยายจะจากไปในวัย 100 ปี"
description: "อ.แดง ศัลยา และ จ๊ะจ๋า แดนดาว ลูกหลาน คุณยายบรรเจิด ยมาภัย ร่วมกันเล่าโมเมนต์สุดท้าย ก่อนคุณยายจะจากไปอย่างสงบในวัย 100 ปี"
category: "ENTERTAINMENT"
language: "th"
date: 2024-11-07T12:36:25.005Z
---

# ลูกหลาน คุณยายบรรเจิด เล่าโมเมนต์สุดท้าย ก่อนคุณยายจะจากไปในวัย 100 ปี

[![ลูกหลาน คุณยายบรรเจิด เล่าโมเมนต์สุดท้าย ก่อนคุณยายจะจากไปในวัย 100 ปี](https://www.khaosod.co.th/wpapp/uploads/2024/11/banjerd.jpg "ลูกหลาน คุณยายบรรเจิด เล่าโมเมนต์สุดท้าย ก่อนคุณยายจะจากไปในวัย 100 ปี")](https://www.khaosod.co.th/wpapp/uploads/2024/11/banjerd.jpg)

**อ.แดง ศัลยา และ จ๊ะจ๋า แดนดาว ลูกหลาน คุณยายบรรเจิด ยมาภัย ร่วมกันเล่าโมเมนต์สุดท้าย ก่อนคุณยายจะจากไปอย่างสงบในวัย 100 ปี**

นับเป็นข่าวเศร้าของวงการบันเทิง ที่ได้สูญเสียบุคลากรคนสำคัญของวงการอย่าง คุณยายบรรเจิดศรี ยมาภัย ที่จากไปอย่างสงบในวัย 100 ปี ด้วยโรคปอดอักเสบ

ก่อนจะมีการประกอบพิธีรดน้ำศพและพิธีสวดอภิธรรม คุณยายบรรเจิดศรีผู้ล่วงลับ ผู้เขียนบทละครโทรทัศน์ชื่อดัง อาจารย์แดง ศัลยา สุขะนิวัตติ์ ผู้ซึ่งเป็นลูกสาว และ จ๊ะจ๋า แดนดาว ยมาภัย หลานสาว ได้ให้สัมภาษณ์กับสื่อมวลชนถึงการจากไปของคุณยายบรรเจิดศรี

**ก่อนหน้านี้คุณยายป่วยเป็นอะไร ?**  
**อ.แดง :** “คุณยายป่วยเป็นปอดอักเสบ คือเป็นมานานแล้วนับได้ประมาณ10ปีได้ ตั้งแต่อาการน้อยๆ จนกระทั่งช่วงหลังๆ มีอาการมากขึ้น จนกระทั่งครั้งสุดท้ายอาการหนักขึ้น แต่ว่าคุณยายก็ไปสบายเหมือนหลับ คือป้าก็อยู่กับคุณยายจนวินาทีสุดท้าย ยายก็ค่อยๆ หายใจแผ่วลงๆ จนกระทั่งหยุดไป”

**ในวาระสุดท้ายอาการของคุณยาย คุณยายก็สู้มาตลอด ?**  
**อ.แดง :** “คือท่านฮึดสู้มาก สู้ทุกครั้งเลย หนักที่สุดคือไปโรงพยาบาล แต่ก็กลับบ้านมาได้ทุกครั้ง แต่ครั้งนี้เราก็ดูว่าไม่อยากให้คุณยายทรมานต่อไป เพราะมันทรมานมากในกระบวนการรักษา ก็เลยค่อย ๆ ปล่อยให้คุณยายไปอย่างสงบ”

![](https://www.khaosod.co.th/wpapp/uploads/2024/11/banjerd-b.jpg)

ADVERTISEMENT

**ล่าสุดที่เข้าโรงพยาบาลใช้เวลานานไหม ?**  
**อ.แดง :** “14 วัน แล้ววันสุดท้ายที่คุณยายจะเสีย คุณยายเสียช่วงเวลา3ทุ่ม แต่วันนั้นทั้งวันคุณยายยิ้มแย้มแจ่มใสพูดคุยกับคุณหมอ แล้วหมอก็บอกว่ายายกลับบ้านได้แล้ว ในวันวันศุกร์ซึ่งวันที่คุยกันคือวันพุธ คุณยายก็ดีใจที่จะได้กลับบ้าน และในคืนนั้นคุณยายก็ตัดสินใจที่ไม่กลับบ้าน และไม่ได้อยู่ในโลกนี้แล้วท่านตัดสินใจไปเลย

วันสุดท้ายเราไม่ได้คุยอะไรกับคุณยายเลยค่ะ วันที่คุณยายเสียชีวิตป้าไม่ได้อยู่ป้าออกไปทำธุระและไม่ได้กลับเข้ามา แต่วันนั้นมีคนเลี้ยงเข้าไปอยู่ด้วย ซึ่งคนเลี้ยงก็ได้มาบอกว่าวันนั้นคุณยายคุยกับเขามากเลย คุณยายบอกว่าอยากกินน้ำหวานนะ อยากได้คุยเรื่องต่างๆที่เขาอยู่ด้วยกัน เป็นอย่างมากและอยู่ด้วยกันตลอดเวลา”

**ความน่ารักของคุณยาย เวลาที่คุณหมอให้ยา ก็จะไม่ไปโรงพยาบาลแล้ว ?**  
**อ.แดง :** “ใช่ค่ะ เวลาไม่สบายมากๆ เขาจะทำมือเจ็บบริเวณหน้าอก แล้วเขาก็พูดกับเราว่า แดงแม่ไม่อยากอยู่แล้ว ให้แม่ไปเถอะ พอถึงครั้งที่คุณยายไม่สบายเขาก็มียา พอเราให้ยาเสร็จเรียบร้อย เขาก็จะพูดว่า แม่ไม่ไปแล้วนะ และนี่ก็คือความอารมณ์ดีของคุณยาย”

**จ๊ะจ๋าเป็นยังไงบ้างกับคุณย่า ?**  
**จ๊ะจ๋า :** “ก่อนหน้านี้ที่คุณย่าเข้าโรงพยาบาล 14 วัน จ๋าก็ไปหาทุกวันและจ๋าก็ไปอยู่ด้วย (ร้องไห้)”

**อ.แดง :** “จ๊ะจ๋าเขาเป็นหลานรัก คุณยายก็ใกล้ชิดกับมาตั้งแต่เขาเกิด คุณยายเขาก็จะสนุกสนานเวลาจ๊ะจ๋าไปชวนเล่นชวนคุย เวลาถ้าคุณยายอยู่กับป้า หรือคนเลี้ยง ชีวิตก็จะเงียบเหงา พอเจอหลานคุณยายก็จะสดชื่นขึ้น จ๊ะจ๋าก็จะมีไปหาคุณยายทุกอาทิตย์ค่ะ”

**เวลาเจอกันเราชอบชวนคุณย่าทำอะไร ?**  
**จ๊ะจ๋า :** “ถ่ายคอนเทนต์ ก็จะมีเต้นบ้าง ร้องเพลงบ้าง คุณย่าก็ดูมีความสุขที่ได้ทำ ก็เลยชวนคุณย่าเล่น”

![](https://www.khaosod.co.th/wpapp/uploads/2024/11/banjerd-c.jpg)

**เราได้เอารอยสักไปให้คุณย่าดูไหม ซึ่งเป็นรอยสักที่คุณย่าเป็นคนวาด ?**  
**จ๊ะจ๋า :** “ใช่ค่ะเป็นรอยสักที่คุณย่าวาด แต่ว่าตอนนั้นคุณย่าน่าจะเริ่มมีอาการป่วยนิดนึง ก็เลยไม่ค่อยสนใจรอยสักเท่าไหร่ แต่ก็ถือว่าดีแล้วที่คุณย่า ได้เห็นรอยสักก่อนจะจากไป”

**การที่เราเป็นหลานรักของคุณย่ามันมีคุณค่ากับเรา ตอนนี้ความรู้สึกเราเป็นยังไง ?**  
**อ.แดง :** “คุณย่ารักจ๊ะจ๋ามาก มีคุณค่ามากเพราะว่าเวลาคุณย่าให้ตังค์จ๋าทีไรจะเอาทุกครั้ง”  
**จ๊ะจ๋า :** “แต่เวลาพอจ๋าทำงานได้ จ๋าก็มีให้คุณยายคืนบ้าง”

**ทำไมคุณย่าถึงวาดเป็นรูปดาว ?**  
**จ๊ะจ๋า :** “จริงๆ จ๋าชื่อแดนดาว ก็เลยอยากให้ทุกคนในครอบครัววาดรูปดาวให้ และคุณย่าก็เป็นคนแรกที่ได้วาด แล้วคุณย่าเป็นคนที่วาดดาวไม่เหมือนกับคนอื่นๆ ในครอบครัวเลย”  
**อ.แดง :**“เป็นดาวที่แปลกมาก และคุณย่าตั้งใจวาดมาก แล้ววาด 2 ดวง”  
**จ๊ะจ๋า :** “จริงๆ ขอ 1 ดวง คุณย่าเหมือนติดลม”

**เป็นการสักที่ร่างกายของเรา เป็นการแทนยังไงบ้าง ?**  
**จ๊ะจ๋า :** “จริงๆ คิดไว้สักพักหนึ่งแล้วว่าอยาก มีอะไรที่ทำให้เรานึกถึงคุณย่าตลอด ก็เลยเลือกเป็นดวงดาวที่คุณย่าวาดค่ะ แต่ว่าให้ช่างสักเขาปรับให้นิดนึง ให้ดูมีความสวยงามมากขึ้น แต่คงเดิมคงปลายที่คุณย่าวาดเอาไว้”

**มีคำสอนอะไรที่คุณย่าเคยสอนเรานำมาใช้ในชีวิต ?**  
**จ๊ะจ๋า :** “ส่วนใหญ่คุณย่าไม่ได้สอน คุณย่าจะชอบปลอบมากกว่า คุณย่าจะเป็นคนที่คอยปลอบเวลาเราเหนื่อย หรือว่าเวลาเครียด จริงๆ คุณย่าไม่ค่อยพูด แต่คุณย่าจะใช้การกระทำ กอด ลูบหัว

ไม่คิดว่ามันเป็นเรื่องจริง หมายถึงว่า จ๋าก็รู้ว่าคุณย่าก็อยู่มานานแล้วแต่สำหรับจ๋ายังรู้สึกว่ามันเร็วไปอยากให้คุณย่าได้เห็นความสำเร็จมากกว่านี้”

**เรื่องสุดท้ายที่ได้คุยกัน ?**  
**จ๊ะจ๋า :** “เรื่องสุดท้ายก็เช็ดตัวให้กับคุณย่า และคุณย่าก็บอกว่าเกาหลังให้ย่าหน่อย”

**ถ้าพูดถึงงานในวงการบันเทิงคุณย่าเขาอยากจะเล่น หรืออยากจะกลับมาบ้างไหม ?**  
**อ.แดง :** “อยากจะเล่นสิคะ คุณย่าชอบเล่นละคร แล้วชอบเล่นละครที่ป้าเขียนบท ป้าเขียนบทยาวมาก ป้าก็ไม่รู้ว่าคุณย่าจะเล่นได้ อย่างเรื่องสายโลหิต เขียนหลั่งไหล คุณย่าก็เล่นได้ทุกคำ”

![](https://www.khaosod.co.th/wpapp/uploads/2024/11/banjerd-d.jpg)

**เวลาเขาอยากเล่นละครเขาจะพูดว่ายังไง ?**  
**อ.แดง :** “คุณย่ามีละครที่ติดต่อมาตลอด ก็ไม่ได้บ่นอะไร ก็ได้รับการวางตัวมาเรื่อยๆ”

**ทุกครั้งที่เขาได้ทำงานละครเอง เขาจะเป็นยังไงบ้าง ?**  
**อ.แดง :** “มีความสุข ตั้งใจท่องบท ตอนช่วงหลังความจำไม่ค่อยดี ท่องทั้งวันทั้งคืน บทนี้ถือติดมือไว้ตลอดเลย ท่องตลอด แต่พอไปถึงก็ติดบท”

**เราช่วยต่อบท ?**  
**จ๊ะจ๋า :** มีพี่ที่ทำงานช่วยต่อบท แต่คุณย่าต่อให้จ๊ะจ๋าบทไม่ได้ แต่อินเนอร์ในความเป็นนักแสดง เขามามาก ๆ อินเนอร์มาก่อนเลยบทไม่เป็นไร ทิ้งไว้ก่อน”

**คุณยายเล่นละครเยอะมาก รู้สึกว่าละครเรื่องไหนที่คุณยายชอบที่สุด ?**  
**อ.แดง :** “ชอบเรื่องนางทาสที่สุด อีกเรื่องก็คือเรื่องหลงเงาจันทร์ เป็นเรื่องที่ป้าเขียนทั้งสองเรื่อง ก็ถือว่าคุณยายเล่นดี คุณยายท่องบทแม่น จะพูดเป็นเหมือนตัวละครจริงๆ คือไม่ต้องพูดแล้วเว้นวรรคเพื่อคิดบท บทก็ลื่นไหล ก็เป็นตัวละครนั้นจริงๆ คุณยายก็ตั้งใจท่องบทมาก ก็บอกจ๊ะจ๋าตลอดว่าต้องทำอะไรให้เหมือนคุณย่านะ อย่าไปถือเรื่องเล่น ต้องทำจริงจัง”

คุณย่าเป็นคุณครู ?  
**จ๊ะจ๋า :** “ช่วงที่ถ่ายพรหมลิขิต ก็ได้คุณย่าช่วยต่อบทให้ คุณย่าอยากเป็นนางเอก อยากเป็นแม่พุดตานอย่างเดียวเลย ก็เลยบอกว่า คุณย่าต้องเป็นทุกบทที่ไม่ใช่จ๋านะ ก็เลยบอกว่า เอ้าเหรอ นึกว่าเป็นพุดตานอย่างเดียว”

**คุณยายอารมณ์ดีมาก ?**  
**อ.แดง :** “ดีมาก ไม่เคยโกรธ ไม่เคยเป็นโกรธใครเลย ถ้าโกรธจัดๆคำที่จะบ่นออกมาก็คือบ้า แค่นี้เลย แกไม่เคยพูดอะไรที่รุนแรงมากกว่านี้เลย”

**รายละเอียดงานคุณยาย ?**  
**อ.แดง :** “สวด 5 คืน หลังจากนั้นไปลอยอังคาร เราจะเอาไปลอยในน้ำจืด แถวนนทบุรี ไม่อยากเอาไปลอยในน้ำเค็ม เป็นสิ่งที่คุณยายแกบอกไว้ว่าดีกว่า มีคนอื่นเล่าให้ฟังด้วยว่าให้ลอยในแม่น้ำ ไม่ไปลอยในทะเล แกไปแบบหลับไปเลย ไม่มีสั่งเสียอะไรไว้ แกบอกตั้งใจจ๊ะจ๋าเรียนจบมัธยมชั้นสุดท้ายนะ ย่าจะอยู่ถึงตอนนั้น คุณย่าก็ยังอยู่ไม่ไปไหน งั้นคุณย่าจะอยู่ถึงจ๊ะจ๋าจบมหาวิทยาลัย จ๊ะจ๋าจบก็ยังอยู่ จนถึงเจเจ คุณย่าบอกงั้นอยู่ถึงเจเจจบ เจเจก็จบมา 2 ปีแล้ว ไม่มีหลานที่จะรอให้จบแล้ว แกก็หมดห่วงจริงๆ”

**จะมีโปรเจ็กต์อะไร ?**  
**อ.แดง :** “คงไม่มี เพราะเราไม่มีความรู้ตรงนี้ ใครคิดถึงคุณแม่ก็ดูย้อนหลังในโซเชียล ก็มีให้ชมกัน”  
**จ๊ะจ๋า :** “เห็นมีหลายๆคนที่รักคุณย่า ทำคลิปไว้อาลัยกันเต็มเลย เอาผลงานของคุณย่ามารวบรวม บางอันจ๋ายังไม่เคยได้ดูเลยด้วยซ้ำ“

**พูดถึงคุณย่า ?**  
**จ๊ะจ๋า :** ”ไว้เจอกันใหม่นะคะคุณย่า ขอให้จ๋าได้เกิดมาเป็นหลานคุณย่าอีกทุกชาติไปเลยค่ะ รักคุณย่าค่ะ“  
**อ.แดง :** ”คุณแม่ไปสบาย คุณแม่จากโลกนี้ไปก็มีความรัก เสียใจ คิดถึง แต่อีกใจหนึ่งคุณแม่ก็พ้นทุกข์ พ้นจากความทรมานจากการเจ็บป่วย แม่ก็คงมีความสุขอยู่ที่ไหนซักแห่งหนึ่งแล้ว“

**มีฝันถึง ?**  
**อ.แดง :** “คนเลี้ยงฝันถึงคนแรกเลย ฝันเหมือนกับวันที่มาเยี่ยมก่อนจะเสีย ตอนที่เจอคุณย่าก็บ่นหิวน้ำ อยากกินน้ำหวาน ก็ฝันอย่างนั้นเลยว่า หิวน้ำ อยากกินน้ำหวานๆ ก็คงเป็นสิ่งที่ติดอยู่ในใจคนเลี้ยงแก ส่วน อ.แดงไม่ฝัน แต่เดี๋ยวแกก็มา“

**จ๊ะจ๋า :** ”ก็อยากให้แกมาเหมือนกันนะ จ๋าไม่กลัว แต่คุณย่าอย่าแกล้งกันแรงนะ (หัวเราะ) จ๋าได้คุยกับคุณย่ามาตลอด จริงๆก็พาแกมาตั้งแต่ไปโรงพยาบาลแล้ว จะชวนคุณย่าคุยกันตลอด บอกตอนนี้เป็นยังไงแล้ว”