---
layout: post
code: "ART2411031243W1754Q"
origin_url: "https://www.khaosod.co.th/special-stories/news_9488554"
image: "https://github.com/user-attachments/assets/6b3b98ac-5173-4fb6-bcae-77cde11b92f6"
title: "เด็ก 16 ขโมยไข่ไก่ร้านส้มตำ ถูกจับได้ ร่ำไห้ไหว้ \"ผมหิว ไม่ได้กินข้าวมาแล้ว 4 วัน\""
description: "เด็ก 16 ขโมยไข่ไก่ร้านส้มตำ แต่เจอพลเมืองดีจับได้ ร่ำไห้ยกมือไหว้เจ้าของร้าน \"ผมหิว ไม่ได้กินข้าวมาแล้ว 4 วัน\" ด้านเจ้าของหยิบไข่ให้ ติดใจไม่เอาความ"
category: "SPECIAL_STORIES"
language: "th"
date: 2024-11-03T12:48:30.302Z
---

# เด็ก 16 ขโมยไข่ไก่ร้านส้มตำ ถูกจับได้ ร่ำไห้ไหว้ "ผมหิว ไม่ได้กินข้าวมาแล้ว 4 วัน"

[![เด็ก 16 ขโมยไข่ไก่ร้านส้มตำ ถูกจับได้ ร่ำไห้ไหว้ "ผมหิว ไม่ได้กินข้าวมาแล้ว 4 วัน"](https://www.khaosod.co.th/wpapp/uploads/2024/11/trat.jpg "เด็ก 16 ขโมยไข่ไก่ร้านส้มตำ ถูกจับได้ ร่ำไห้ไหว้ "ผมหิว ไม่ได้กินข้าวมาแล้ว 4 วัน"")](https://www.khaosod.co.th/wpapp/uploads/2024/11/trat.jpg)

**เด็ก 16 ขโมยไข่ไก่ร้านส้มตำ แต่เจอพลเมืองดีจับได้ ร่ำไห้ยกมือไหว้เจ้าของร้าน “ผมหิว ไม่ได้กินข้าวมาแล้ว 4 วัน” ด้านเจ้าของหยิบไข่ให้ ติดใจไม่เอาความ**

ศูนย์วิทยุตำรวจภูธรจังหวัดตราด รับแจ้งเกิดเหตุลักทรัพย์ที่ร้านส้มตำริมถนนด่านเก่า-เนินตาแมว ต.วังกระแจะ อ.เมือง จ.ตราด จึงประสานตำรวจชุดสายตรวจ สภ.เมืองตราด เดินทางไปตรวจสอบ

ที่เกิดเหตุพบเจ้าของร้าน เป็นหญิงอายุ 72 ปี ยืนรอให้การอยู่หน้าร้าน โดยมีหนุ่มอายุ 16 ปี ถูกพลเมืองดีคุมตัวไว้ ตรวจสอบภายในร้านพบว่า ไข่ไก่ 4 ฟอง ถั่วลิสงทอด ลูกอมรสกาแฟ ถูกวางไว้บนโต๊ะ ภายในร้านมีร่องรอยรื้อค้นหลายจุด

นายเอ (นามสมมติ) ผู้ก่อเหตุ สารภาพว่า ตนกับเพื่อนอีก 3 คน ออกมาเดินเล่น เห็นว่าร้านไม่มีคนอยู่ จึงเข้ามาดูหาของกิน เพราะไม่ได้กินข้าวมาแล้ว 4 วัน ก่อนจะพบไข่ไก่วางอยู่ จึงหาถุงในร้านมาใส่ไข่ไก่และของกินอื่น ๆ เพื่อนำกลับไปทำกับข้าวกิน ระหว่างนั้นมีพลเมืองดีเข้ามา เพื่อน ๆ ได้วิ่งหนีกันไปคนละทิศละทาง ตนอยู่ด้านในสุดจึงหนีไม่ทันและถูกคุมตัวไว้

ตนมีปัญหากับครอบครัว ต้องออกมาอยู่กับเพื่อน ๆ ไม่มีงานทำ อาศัยกินข้าววัด บางคืนใช้ศาลาริมทางเป็นที่หลับนอน

เบื้องต้น เจ้าของร้านไม่ติดใจเอาความ ด้วยความสงสารจึงยกของให้ทั้งหมด แต่ขอให้ตำรวจนำไปทำประวัติไว้เป็นหลักฐาน หากก่อเหตุอีกครั้งจะดำเนินคดีตามกฎหมาย ซึ่ง นายเอ ได้ยกมือไหว้เจ้าของร้านทั้งน้ำตา

**source : [โหนกระแส](https://www.honekrasae.com/content/Ca2kpgbpAtHJNZekJVjC?force=1&fbclid=IwY2xjawGUP9RleHRuA2FlbQIxMAABHWNGUqwxMg59WErbY4LeKTeDTLYXtWDeoaAOXgHD8XeMN28Yt0fNdCNTRw_aem_Wlb8q_WES9VPDoaUjdlwsQ)**