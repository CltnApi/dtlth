---
layout: post
code: "ART2411080002Z3CJFD"
origin_url: "https://www.khaosod.co.th/breaking-news/news_9495526"
image: "https://github.com/user-attachments/assets/b98b4d3d-5521-4cc6-a55d-03d63febfdad"
title: "กรมอุตุฯ ประกาศฉบับ1 จับตาพายุไต้ฝุ่น \"หยินซิ่ง\" เตือนฝนตกหนักมาก"
description: "กรมอุตุฯ ประกาศฉบับที่ 1 จับตา พายุไต้ฝุ่น \"หยินซิ่ง\" เตือน 8-11 พ.ย.นี้ ร่องมรสุมพาดผ่านภาคใต้ ฝนตกหนักถึงหนักมาก น้ำท่วมฉับพลันและน้ำป่าไหลหลาก"
category: "HOT_NEWS"
language: "th"
date: 2024-11-08T00:11:00.658Z
---

# กรมอุตุฯ ประกาศฉบับ1 จับตาพายุไต้ฝุ่น "หยินซิ่ง" เตือนฝนตกหนักมาก

[![กรมอุตุฯ ประกาศฉบับ1 จับตาพายุไต้ฝุ่น "หยินซิ่ง" เตือนฝนตกหนักมาก](https://www.khaosod.co.th/wpapp/uploads/2024/11/Meteorological-Department-5.jpg "กรมอุตุฯ ประกาศฉบับ1 จับตาพายุไต้ฝุ่น "หยินซิ่ง" เตือนฝนตกหนักมาก")](https://www.khaosod.co.th/wpapp/uploads/2024/11/Meteorological-Department-5.jpg)

**กรมอุตุฯ ประกาศฉบับที่ 1 จับตา พายุไต้ฝุ่น “หยินซิ่ง” เตือน 8-11 พ.ย.นี้ ร่องมรสุมพาดผ่านภาคใต้ ฝนตกหนักถึงหนักมาก น้ำท่วมฉับพลันและน้ำป่าไหลหลาก**

วันที่ 8 พ.ย.2567 [กรมอุตุนิยมวิทยา](https://www.tmd.go.th/) ประกาศ เรื่อง พายุ “หยินซิ่ง” ฉบับที่ 1 (262/2567) ระบุว่า เมื่อเวลา 01.00 น. ของวันนี้ (8 พ.ย. 2567) พายุไต้ฝุ่น “หยินซิ่ง” บริเวณเกาะลูซอน ประเทศฟิลิปปินส์ ได้เคลื่อนลงสู่ทะเลจีนใต้ตอนบนแล้ว และเมื่อเวลา 04.00 น. มีศูนย์กลางอยู่ที่ละติจูด 18.5 องศาเหนือ ลองจิจูด 120.1 องศาตะวันออกมีความเร็วลมสูงสุดใกล้ศูนย์กลางประมาณ 150 กิโลเมตรต่อชั่วโมง

พายุนี้กำลังเคลื่อนตัวทางทิศตะวันตก ด้วยความเร็วประมาณ20 กิโลเมตรต่อชั่วโมง คาดว่าจะเคลื่อนเข้าใกล้ตอนใต้ของเกาะไหหลำ ประเทศจีน และชายฝั่งประเทศเวียดนามตอนกลางในช่วงวันที่ 10-12 พ.ย. 2567

และจะอ่อนกำลังลงตามลำดับ โดยพายุนี้ไม่เคลื่อนเข้าสู่ประเทศไทย ขอให้ผู้ที่จะเดินทางไปบริเวณดังกล่าวตรวจสอบสภาพอากาศก่อนออกเดินทางในช่วงวันดังกล่าวไว้ด้วย

อนึ่ง ในช่วงวันที่ 8-11 พ.ย. 2567 ร่องมรสุมพาดผ่านภาคใต้ตอนล่าง ประกอบกับมรสุมตะวันออกเฉียงเหนือกำลังปานกลางพัดปกคลุมอ่าวไทยตอนบน และภาคใต้ตอนบน

ลักษณะเช่นนี้ทำให้บริเวณภาคใต้มีฝนตกหนักถึงหนักมากบางแห่ง ขอให้ประชาชนในบริเวณดังกล่าวระวังอันตรายจากฝนตกหนักถึงหนักมาก และฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย

จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง

ประกาศ ณ วันที่ 8 พฤศจิกายน พ.ศ. 2567 เวลา 05.00 น. ทั้งนี้ กรมอุตุนิยมวิทยาจะออกประกาศฉบับต่อไปใน วันที่ 8 พฤศจิกายน พ.ศ. 2567 เวลา 11.00 น.

กรมอุตุฯ ประกาศฉบับที่ 1 จับตา พายุไต้ฝุ่น “หยินซิ่ง” เตือน 8-11 พ.ย.นี้ ร่องมรสุมพาดผ่านภาคใต้ ฝนตกหนักถึงหนักมาก น้ำท่วมฉับพลันและน้ำป่าไหลหลาก