---
layout: post
code: "ART241031112288VAPQ"
origin_url: "https://www.khaosod.co.th/https://www.khaosod.co.th/sports/news_9485085"
image: "https://github.com/user-attachments/assets/b207920d-87a0-42d9-ab96-f1297c797c24"
title: "เดอะตุ๊ก รับเดาใจอิชิอิไม่ออกใช้ชุดไหนอุ่นเลบานอน-ลาว เรียกทีม17ปีวางแผนงาน"
description: "เดอะตุ๊ก ปิยะพงษ์ ผิวอ่อน โฆษกสมาคมกีฬาฟุตบอลยอมรับเดาใจ มาซาทาดะ อิชิอิ กุนซือชุดใหญ่ไม่ออกจะเลือกนักเตะคนใดอุ่นเครื่องเลบานอน-ลาว"
category: "SPORTS"
language: "th"
date: 2024-11-01T12:31:28.996Z
---

# เดอะตุ๊ก รับเดาใจอิชิอิไม่ออกใช้ชุดไหนอุ่นเลบานอน-ลาว เรียกทีม17ปีวางแผนงาน

[![เดอะตุ๊ก รับเดาใจอิชิอิไม่ออกใช้ชุดไหนอุ่นเลบานอน-ลาว เรียกทีม17ปีวางแผนงาน](https://www.khaosod.co.th/wpapp/uploads/2024/10/Thailandteam-15.jpg "เดอะตุ๊ก รับเดาใจอิชิอิไม่ออกใช้ชุดไหนอุ่นเลบานอน-ลาว เรียกทีม17ปีวางแผนงาน")](https://www.khaosod.co.th/wpapp/uploads/2024/10/Thailandteam-15.jpg)

เดอะตุ๊ก ปิยะพงษ์ ผิวอ่อน โฆษกสมาคมกีฬาฟุตบอลยอมรับเดาใจ มาซาทาดะ อิชิอิ กุนซือชุดใหญ่ไม่ออกจะเลือกนักเตะคนใดอุ่นเครื่องเลบานอน-ลาว

หลังจากที่ ทีมฟุตบอลชายไทย ชุดใหญ่ ภายใต้การนำของ มาซาทาดะ อิชิอิ หัวหน้าผู้ฝึกสอนชาวญี่ปุ่น เตรียมลงสนามอุ่นเครื่องในช่วงฟีฟ่าเดย์เดือนพ.ย. วันที่ 14 พบเลบานอน และวันที่ 17 พ.ย. พบลาว ทั้งสองนัดเตะที่สนามม.ธรรมศาสตร์ รังสิต เวลา 19.30 น.

อย่างไรก็ดียังไม่มีความชัดเจนว่ากุนซือชาวญี่ปุ่นจะะเลือกนักเตะกลุ่มใดสำหรับเล่นเกมอุ่นเครื่องทั้งสองนัด เนื่องจากจะเป็นการอุ่นเครื่องครั้งสุดท้ายก่อนเข้าสู่ทัวร์นาเมนต์ฟุตบอลชิงแชมป์อาเซียน “เอเอฟเอฟ มิตซูบิชิ อิเล็กทริก คัพ”

ผู้สื่อข่าวสอบถามเกี่ยวกับเรื่องดังกล่าวไปยัง “เดอะตุ๊ก” น.อ.ปิยะพงษ์ ผิวอ่อน โฆษกสมาคมกีฬาฟุตบอลแหงประเทศไทยฯ ได้รับคำตอบว่าตนเองยังคาดเดาไม่ออกว่าสุดท้ายอิชิอิจะเลือกนักเตะชุดไหนสำหรับเกมอุ่นเครื่องทั้งสองนัด เพราะเรื่องชุดใหญ่อิชิอิจะเป็นผู้จัดการวางแผนเองทั้งหมด แต่ทั้งนี้คงเป็นผู้เล่นที่คาดว่าจะใช้สำหรับชิงแชมป์อาเซียน

สำหรับฟุตบอลอุ่นเครื่องฟีฟ่าเดย์เดือนพ.ย. ทางไทยทิคเก็ตเมเจอร์เปิดให้แฟนบอลที่ต้องการเข้าชมสามารถซื้อบัตรได้ตั้งแต่วันที่ 1 พ.ย.เป็นต้นไป ราคาตั้งแต่ 200 400 และ 500 บาท ขณะที่ฝั่งแฟนทีมเยือนราคา 500 บาททุกที่นั่ง

ขณะเดียวกันโฆษกสมาคมลูกหนังไทยยังกล่าวถึงการเตรียมทีมสำหรับเยาวชนรุ่นไม่เกิน 17 ปี ที่ไทยได้สิทธิ์เข้ารอบสุดท้ายที่ประเทศซาอุดีอาระเบียว่าตอนนี้ทีมงานสต๊าฟโค้ชต้องเริ่มวางแผนเตรียมงานล่วงหน้า เพื่อให้ทีมพร้อมที่สุดเมื่อทัวร์นาเมนต์มาถึง

“ภายในวันที่ 7 พ.ย.จะมีการประชุมทีมงานสต๊าฟโค้ชร่วมกับฝ่ายเทคนิคของสมาคมเพื่อวางแผนการทำงานไม่ว่าจะเป็นการคัดเลือกนักเตะเพิ่มเติม หรือตามดูฟอร์มผู้เล่นคนใหม่ๆ เพื่อเอามาเติมเต็มในจุดที่บกพร่องจากรอบคัดเลือก นอกจากนี้ต้องมองถึงการวางคิวอุ่นเครื่องลองทีม ว่าการอุ่นเครื่องจะเป็นลักษณะใดจะเป็นการอุ่นเครื่องกับต่างชาติการอุ่นเครื่องกับสโมสรในประเทศ”

“หลังจากวันที่ 7 เชื่อว่าเราจะได้แผนการทำงานในการเตรียมความพร้อมของทีมรุ่น 17 ปี เพื่อให้ทีมของเราพร้อมมากที่สุดในการเล่นฟุตบอลชิงแชมป์เอเชีย รอบสุดท้าย ซึ่งรายการนี้จะเป็นการคัดเลือกตัวแทนทวีปเอเชียไปเล่นฟุตบอลเยาวชนชิงแชมป์โลก รุ่น 17 ปีด้วย”