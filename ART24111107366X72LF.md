---
layout: post
code: "ART24111107366X72LF"
origin_url: "https://www.khaosod.co.th/special-stories/news_9500052"
image: "https://github.com/user-attachments/assets/732cab24-3802-484e-bc80-765a7662f896"
title: "ยื่นร้องกรมปศุสัตว์ สอบปมซีรีส์แม่หยัว วางยาแมวดำเข้าข่ายทารุณกรรมสัตว์"
description: "สมาคมป้องกันการทารุณสัตว์ฯ ยื่นร้องกรมปศุสัตว์ ปมซีรีส์แม่หยัว วางยาแมวดำ เข้าข่ายทารุณกรรมสัตว์หรือไม่ จ่อออกประกาศจัดสวัสดิภาพสัตว์เพื่อใช้ในการแสดง"
category: "SPECIAL_STORIES"
language: "th"
date: 2024-11-11T07:42:05.784Z
---

# ยื่นร้องกรมปศุสัตว์ สอบปมซีรีส์แม่หยัว วางยาแมวดำเข้าข่ายทารุณกรรมสัตว์

[![ยื่นร้องกรมปศุสัตว์ สอบปมซีรีส์แม่หยัว วางยาแมวดำเข้าข่ายทารุณกรรมสัตว์](https://www.khaosod.co.th/wpapp/uploads/2024/11/blackcat2.jpg "ยื่นร้องกรมปศุสัตว์ สอบปมซีรีส์แม่หยัว วางยาแมวดำเข้าข่ายทารุณกรรมสัตว์")](https://www.khaosod.co.th/wpapp/uploads/2024/11/blackcat2.jpg)

**สมาคมป้องกันการทารุณสัตว์ฯ ยื่นร้องกรมปศุสัตว์ ปมซีรีส์แม่หยัว วางยาแมวดำ เข้าข่ายทารุณกรรมสัตว์หรือไม่ จ่อออกประกาศจัดสวัสดิภาพสัตว์เพื่อใช้ในการแสดง**

เมื่อวันที่ 11 พ.ย.2567 ที่กรมปศุสัตว์ ดร.สาธิต ปรัชญาอริยะกุล เลขาธิการและผู้อำนวยการสมาคมป้องกันการทารุณสัตว์แห่งประเทศไทย (TSPCA) พร้อมด้วยสมาคมสงเคราะห์สัตว์ ในพระบรมราชูปถัมภ์ และองค์กรเครือข่าย ยื่นตรวจสอบข้อเท็จจริง เพื่อให้เกิดความกระจ่าง และเป็นธรรมแก่ทุกฝ่าย ในกรณี ซีรีส์ “แม่หยัว” ตอนที่ 5 กับฉาก แมวถูกวางยา โดยมีน.สพ.บุญญกฤช ปิ่นประสงค์ รองอธิบดีกรมปศุสัตว์ และนายสัตวแพทย์ชัยวลัญช์ ตุนาค ผอ.กองสวัสดิภาพสัตว์และสัตวแพทย์บริการรับมอบหนังสือ

ดร.สาธิต กล่าวว่า สมาคมฯ พร้อมด้วยสมาคมสงเคราะห์สัตว์ฯ และองค์กรเครือข่าย ได้รับข้อร้องเรียนจากประชาชนเป็นจำนวนมากถึง ซีรีส์ดังกล่าว โดยมีภาพปรากฏว่า “แมวมีอาการตัวกระตุก ชักเกร็ง มีอาการคล้ายขย้อนอาหาร แล้วก็นอนแน่นิ่ง” ซึ่งก็นำมาสู่การวิพากวิจารณ์ตั้งคำถาม ในสังคมวงกว้าง ถึงกระบวนการถ่ายทำ ว่ามีการใช้ยาสลบกับแมว รวมทั้งมีสัตวแพทย์ดูแลควบคุมและปฏิบัติตามกฎหมายว่าด้วยวิชาชีพการสัตวแพทย์ หรือไม่อย่างไร

รวมทั้งสภาพปัจจุบันแมวตัวดังกล่าวเป็นอย่างไรบ้าง และกรณีนี้เข้าข่ายทารุณกรรมหรือการจัดสวัสดิภาพสัตว์ ตามพระราชบัญญัติป้องกันการทารุณกรรมและการจัดสวัสดิภาพสัตว์ พ.ศ. 2557 และกฎหมายที่เกี่ยวข้องหรือไม่อย่างไร ดังนั้นเพื่อให้เกิดความกระจ่าง และเป็นธรรมแก่ทุกฝ่าย จึงให้ทางกรมปศุสตว์ช่วยดำเนินการ

![](https://www.khaosod.co.th/wpapp/uploads/2024/11/95246_0-696x392.jpg)

1.ตรวจสอบข้อเท็จจริง กรณีดังกล่าว ว่าเข้าข่ายการทารุณกรรมและการจัดสวัสดิภาพสัตว์หรือไม่ พร้อมกับบังคับใช้กฎหมายที่เกี่ยวข้องอย่างเคร่งครัด และแจ้งผลการตรวจสอบข้อเท็จจริงต่อสาธารณชนโดยเร่งด่วน และ2. ประกาศกำหนดเรื่องการจัดสวัสดิภาพสัตว์เพื่อใช้เพื่อการแสดง ตามวัตถุประสงค์ ชนิด ลักษณะ สภาพและอายุของสัตว์ ตามพระราชบัญญัติป้องกันการทารุณกรรมและการจัดสวัสดิภาพสัตว์ พ.ศ.2557 ประกอบกับ ประกาศกระทรวงเกษตรและสหกรณ์ เรื่องหลักเกณฑ์ วิธีการ และเงื่อนไขในการขนส่งสัตว์ หรือการนำสัตว์ไปใช้งานหรือใช้ในการแสดง พ.ศ.2562

ขณะที่น.สพ.บุญญกฤช กล่าวว่า ทางกรมปศุสัตว์จะเร่งพิจารณา เพื่อสร้างความกระจ่าง และให้เกิดความเป็นธรรมแก่ทุกฝ่าย ตามกรอบอำนาจหน้าที่ ซึ่งขณะนี้ได้สั่งการให้รวบรวมข้อมูลหลักฐาน และจะให้ผู้มีส่วนเกี่ยวข้องเข้ามาชี้แจงในรายละเอียดต่างๆ ซึ่งถ้าพบว่ามีการละเมิดกฎหมายส่วนใด ก็จะดำเนินการบังคับใช้กฎหมายที่เกี่ยวข้อง และจะมีการเสนอพิจารณาศึกษา ออกประกาศกระทรวงเกษตรและสหกรณ์ที่เกี่ยวข้องกับการจัดสวัสดิภาพสัตว์เพื่อใช้ในการแสดง เพื่อสร้างบรรทัดฐานที่ดีของสังคมต่อไป