---
layout: post
code: "ART2411161642XTXSAL"
origin_url: "https://www.khaosod.co.th/sports/news_9508728"
image: "https://github.com/user-attachments/assets/13ed5f22-186a-4a2e-a0bf-12cb271f5b64"
title: "ฮอกกี้น้ำแข็งคนพิการไทย ลุ้นโอกาสคว้าตั๋ว พาราลิมปิกเกมส์ ฤดูหนาว 2026"
description: "ไทย ปลื้ม เป็นเจ้าภาพ จัดการแข่งขันฮอกกี้น้ำแข็งคนพิการชิงแชมป์โลก รายการ แบงค็อก เวิลด์ พารา ไอซ์ ฮอกกี้ แชมเปี้ยนชิพ 2024 ซี-พูล (กลุ่มซี) เพื่อลุ้นติด"
category: "SPORTS"
language: "th"
date: 2024-11-16T16:46:39.101Z
---

# ฮอกกี้น้ำแข็งคนพิการไทย ลุ้นโอกาสคว้าตั๋ว พาราลิมปิกเกมส์ ฤดูหนาว 2026

[![ฮอกกี้น้ำแข็งคนพิการไทย ลุ้นโอกาสคว้าตั๋ว พาราลิมปิกเกมส์ ฤดูหนาว 2026](https://www.khaosod.co.th/wpapp/uploads/2024/11/S__24993836.jpg "ฮอกกี้น้ำแข็งคนพิการไทย ลุ้นโอกาสคว้าตั๋ว พาราลิมปิกเกมส์ ฤดูหนาว 2026")](https://www.khaosod.co.th/wpapp/uploads/2024/11/S__24993836.jpg)

**ไทย ปลื้ม เป็นเจ้าภาพ จัดการแข่งขันฮอกกี้น้ำแข็งคนพิการชิงแชมป์โลก รายการ แบงค็อก เวิลด์ พารา ไอซ์ ฮอกกี้ แชมเปี้ยนชิพ 2024 ซี-พูล (กลุ่มซี) เพื่อลุ้นติด 1 ใน 2 คว้าตั๋วขึ้นไปอยู่ในกลุ่มบี ลุ้นคว้าตั๋วไปแข่งขันพาราลิมปิกเกมส์ ฤดูหนาว ที่เมืองมิลาน ประเทศอิตาลี ในปี 2026**

นายกฤษฎา ตันเทิดทิตย์ เลขานุการรัฐมนตรี ว่าการกระทรวงการท่องเที่ยวและกีฬา เป็นประธานในงานแถลงข่าว การแข่งขันฮอกกี้น้ำแข็งคนพิการชิงแชมป์โลก รายการ แบงค็อก เวิลด์ พารา ไอซ์ ฮอกกี้ แชมเปี้ยนชิพ 2024 ซี-พูล (กลุ่มซี) “2024 BANGKOK WORLD PARA ICE HOCKEY CHAMPIONSHIPS C-POOL” ร่วมด้วย นายปรีชา ลาลุน รองผู้ว่าการการกีฬาแห่งประเทศไทย ฝ่ายกีฬาเป็นเลิศและวิทยาศาสตร์การกีฬา, นางสาวพรรณี อังคณานิจ หัวหน้าศูนย์ฝึกกีฬาเยาวชน รักษาการในตำแหน่งผู้อำนวยการกองการกีฬา ตัวแทนกรุงเทพมหานคร, ดร. กิตติพงษ์ โพธิมู รองประธานคณะกรรมการพาราลิมปิกแห่งประเทศไทย, นายไมตรี คงเรือง นายกสมาคมคนพิการแห่งประเทศไทย ในพระบรมราชูปถัมภ์ และ นายรุ่งโรจน์ ไชยมั่น นายกสมาคมกีฬาฮอกกี้น้ำแข็งและวีลแชร์เคอร์ลิงคนพิการไทย ร่วมงานเมื่อวันที่ 16 พ.ย.ที่เอสพลานาด รัชดา ชั้น 3

สำหรับ การแข่งขันกีฬาฮอกกี้น้ำแข็งคนพิการชิงแชมป์โลก รายการ แบงค็อก เวิลด์ พารา ไอซ์ ฮอกกี้ แชมเปี้ยนชิพ 2024 ซี-พูล (กลุ่มซี) “2024 BANGKOK WORLD PARA ICE HOCKEY CHAMPIONSHIPS C-POOL” จะมีขึ้น ระหว่างวันที่ 26-30 พฤศจิกายน 2567 ที่ ลาน ไทยแลนด์ อินเตอร์เนชั่นแนล ไอซ์ ฮอกกี้ อารีน่า (THAILAND INTERNATIONAL ICE HOCKEY ARENA) พระรามเก้า กรุงเทพมหานคร โดย มี 4 ประเทศ ได้แก่ ไทย, ออสเตรีย, ออสเตรเลีย และฟินแลนด์  
นายกฤษฎา ตันเทิดทิตย์ เลขานุการรัฐมนตรี ว่าการกระทรวงการท่องเที่ยวและกีฬา เปืดเผยว่า ทางกระทรวงฯ พร้อมสนับสนุนนักกีฬาฮอกกี้น้ำแข็ง ให้ประสบความสำเร็จในการแข่งขันระดับโลก และเป็นตัวอย่างสำหรับคนพิการทุกคน ให้เห็นความเป็นนักสู้ของนักกีฬาคนพิการทีมชาติไทยที่มาเล่นกีฬา โดยเฉพาะ กีฬาฮอกกี้น้ำแข็ง ซึ่งเป็นกีฬาฤดูหนาว

นายปรีชา ลาลุน รองผู้ว่าการการกีฬาแห่งประเทศไทย ฝ่ายกีฬาเป็นเลิศและวิทยาศาสตร์การกีฬา การกีฬาแห่งประเทศไทย เปิดเผยว่า ทาง กกท.โดยทาง ดร.ก้องศักด ยอดมณี ผู้ว่าการการกีฬาแห่งประเทศไทย พร้อมสนับสนุนนักกึฬาทุกชนิดกีฬาให้ลงแข่งขันแมตช์นานาชาติ เพื่อพัฒนาต่อยอดไปสู่ความสำเร็จ โดยเฉพาะคนพิการ สำหรับกีฬาฮอกกี้น้ำแข็ง ที่มีเป้าหมายต้องการคว้าตั๋วไปแข่งขันพาราลิมปิกเกมส์ ฤดูหนาว ขอให้ทุกคนเป็นกำลังใจเพื่อให้นักกีฬาประสบความสำเร็จทำได้ตามเป้าหมายที่วางไว้

นายรุ่งโรจน์ ไชยมั่น นายกสมาคมกีฬาฮอกกี้น้ำแข็งและวีลแชร์เคอร์ลิงคนพิการไทย เปิดเผยว่า การแข่งขันพาราฮอกกี้น้ำแข็งชิงแชมป์โลกในครั้งนี้ มีความหมายอย่างยิ่งต่อนักกีฬาพาราฮอกกี้น้ำแข็งทีมชาติไทย เพราะมีเป้าหมายสำคัญคือการเลื่อนชั้นขึ้นสู่ การแข่งขัน พารา ไอซ์ ฮอกกี้ บีพูล Para Ice Hockey B-Pool ซึ่งจะเป็นบันไดสำคัญที่นำไปสู่การแข่งขัน ในรอบคัดเลือกกีฬาพาราลิมปิกฤดูหนาว 2026 ที่ มิลาน ประเทศอิตาลี

สำหรับการแข่งขันรายการนี้ มี 4 ทีม เข้าแข่งขัน ได้แก่ ไทย, ฟินแลนด์, ออสเตรีย และ ออสเตรเลีย เพื่อคัด 2 ทีมขึ้นไปอยู่ในกลุ่มบี หรือ บี พูล ซึ่ง ถ้าปีหน้า ไทย ได้ขึ้นไปอยู่ บี พูล และได้อันดับ 1-3 ของกลุ่มบี จะได้สิทธิ์ ไปแข่งรอบคัดเลือก ที่จะไปแข่งพาราลิมปิกเกมส์ ฤดูหนาว 2026 ที่เมืองมิลาน ประเทศอิตาลี

สำหรับปีนี้ เรามีเวลาเตรียมนักกีฬา 11 เดือน ซึ่ง เรามีการคัดนักกีฬาหน้าใหม่เพื่อมาเสริมทัพจากปีก่อนๆ นักกีฬาทุกคนต่างทุ่มเทฝึกซ้อมอย่างหนัก ทั้งการฝึกซ้อมในประเทศ และมีนักกีฬาจากต่างชาติเดินทางมาฝึกซ้อมร่วมกัน เป็นระยะเวลานาน ถึง 11 เดือนเพื่อเตรียมความพร้อมทั้งทางด้านร่างกายจิตใจ และทักษะการเล่น ด้วยความมุ่งมั่นที่จะคว้าชัยชนะ และสร้างชื่อเสียงให้แก่ประเทศชาติ

ยิ่งไปกว่านั้น นับเป็นความปลาบปลื้มปีติแก่พวกเราชาวไทยเป็นอย่างยิ่ง ที่สมเด็จพระนางเจ้าสุทิดา พัชรสุธาพิมลลักษณ พระบรมราชินี จะเสด็จพระราชดำเนินทอดพระเนตรการแข่งขัน และทรงเป็นประธานในพิธีปิดการแข่งขัน พร้อมทั้งพระราชทานถ้วยรางวัลแก่ผู้ชนะเลิศ ในวันที่ 30 พฤศจิกายน เวลา 19.30น. ที่ ลานไทยแลนด์ อินเตอร์เนชั่นแนล ไอซ์ ฮอกกี้ อารีน่า THAILAND INTERNATIONAL ICE HOCKEY ARENA พระรามเก้า กรุงเทพมหานคร ซึ่งถือเป็นพระมหากรุณาธิคุณอันหาที่สุดมิได้ และจะเป็นขวัญกำลังใจอันสูงสุด แก่นักกีฬา เจ้าหน้าที่ และคณะผู้จัดงานทุกท่าน

ด้านโปรแกรม การแข่งขัน จะมีพิธีเปิดการแข่งขัน ในวันที่ 26 พ.ย.และ เริ่มแข่งขัน รอบแรก วันที่ 26 พ.ย., วันที่ 27 พ.ย. และวันที่ 29 พ.ย. โดยพักการแข่งขันวันที่ 28 พ.ย. 1 วัน และ คัดทีมอันดับ 2 และ 2 มาแข่งขัน ในวันที่ 30 พ.ย.รอบชิงชนะเลิศ

สามารถติดตามรายละเอียดการแข่งขันได้ทาง Facebook และ Youtube world para ice hockey  
ก่อนเริ่มการแข่งขันรายการนี้ จะมีการ อบรมผู้ตัดสินนานาชาติ ในวันที่ 22-24 พ.ย. สำหรับกีฬาฮอกกี้น้ำแข็ง รายการชิงแชมป์โลก จะแบ่งเป็นกลุ่มเอ, กลุ่มบี, กลุ่มซี 3 กลุ่ม โดย กลุ่ม เอ มี 8 ทีม จะหล่นมาอยู่กลุ่ม บี 3 ทีม การแข่งขันกำหนดไว้ ในช่วงเดือน เม.ย.-มิ.ย.ของทุกปี ส่วน กลุ่มบี มี 6 ทีม จะขึ้นไปกลุ่มเอ 3 ทีม และจะตกมาอยู่กลุ่ม ซี 2 ทีม จะแข่งช่วงเดือนม.ค.-มี.ค. ส่วนกลุ่มซี จะขึ้นไปอยู่กลุ่มบี 2 ทีม แข่งขันช่วงเดือนต.ค.-เดือนธ.ค. ของทุกๆ ปี

ส่วนการแข่งขันพาราลิมปิกเกมส์ 2026 ที่เมืองมิลาน ประเทศอิตาลี ทีมจากกลุ่ม เอ อันดับ 1-4 ที่ตะมีการแข่งขันในปีหน้า จะได้สิทธิ์คส้าตั๋ว ไปแข่งขันโดยอัตโนมัติ ส่วนทีมอันดับ 5-8 ของกลุ่มเอ จะได้สิทธิ์ไปแข่งขันรอบคัดเลือกพาราลิมปิกเกมส์ ที่กำหนดไว้ประมาณเดือนต.ค.ปีหน้า ซึ่งจะคัดเพียงแค่ 4 ทีม เท่านั้น

นอกจากทีมจากกลุ่มเอ อันดับ 5-8 แล้ว ก็มีทีมอันดับ 1-3 จากกลุ่มบี และ ทีมอันดับ 1 จากกลุ่มซี เพราะฉะนั้น ถ้าในการแข่งขันกลุ่มซีปีนี้ เป้าหมายสูงสุดของทีมไทยเราต้องการ ได้แชมป์ เพราะจะได้สิทธิ์ เข้ารอบไปแข่งขันรอบคัดเลือกพาราลิมปิกเกมส์ ทันที ซึ่งปีนี้ ทีมของเราเอาความผิดพลาดจาก ปีที่แล้ว มาแก้ไข ถ้า ได้ที่ 1 กลุ่มซี จะได้สิทธิ์ ไปแข่งขันรอบคัดเลือกพาราลิมปิก ถือเป็นเป้าหมายสูงสุดของเรา ซึ่งจาก 4 ทีม ที่เข้าแข่งขันไม่แตกต่างกัน น่ากลัวที่สุด ฟินแลนด์ เพราะตกมาจากกลุ่มบี