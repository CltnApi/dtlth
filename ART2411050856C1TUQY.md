---
layout: post
code: "ART2411050856C1TUQY"
origin_url: "https://www.khaosod.co.th/sports/news_9490987"
image: "https://github.com/user-attachments/assets/226a6d96-7778-410a-af28-9e651fe1b3cc"
title: "บุรีรัมย์ พร้อมดวลมารินอสถ้วยเอเชีย - ธีราทรชี้ห้ามประมาทต้นสังกัดเก่าแห่งเจลีก"
description: "บุรีรัมย์ ยูไนเต็ด ประกาศความพร้อมในการเยือนโยโกฮามา เอฟ มารินอส ในถ้วยเอเอฟซี แชมเปียนส์ลีก อีลิท แดนปลาดิบ - ด้านธีราทรย้ำชัดห้ามประมาทอดีตต้นสังกัด"
category: "SPORTS"
language: "th"
date: 2024-11-05T11:06:19.699Z
---

# บุรีรัมย์ พร้อมดวลมารินอสถ้วยเอเชีย - ธีราทรชี้ห้ามประมาทต้นสังกัดเก่าแห่งเจลีก

[![บุรีรัมย์ พร้อมดวลมารินอสถ้วยเอเชีย - ธีราทรชี้ห้ามประมาทต้นสังกัดเก่าแห่งเจลีก](https://www.khaosod.co.th/wpapp/uploads/2024/11/Buriram.jpg "บุรีรัมย์ พร้อมดวลมารินอสถ้วยเอเชีย - ธีราทรชี้ห้ามประมาทต้นสังกัดเก่าแห่งเจลีก")](https://www.khaosod.co.th/wpapp/uploads/2024/11/Buriram.jpg)

บุรีรัมย์ ยูไนเต็ด ประกาศความพร้อมในการเยือนโยโกฮามา เอฟ มารินอส ในถ้วยเอเอฟซี แชมเปียนส์ลีก อีลิท แดนปลาดิบ – ด้านธีราทรย้ำชัดห้ามประมาทอดีตต้นสังกัด

ฟุตบอลเอเอฟซี แชมเปียนส์ลีก อีลิท 2024-25 เกมที่ 4 “ปราสาทสายฟ้า” บุรีรัมย์ ยูไนเต็ด มีคิวไปเยือนโยโกฮามา เอฟ มารินอส รองแชมป์เจลีก ญี่ปุ่น ฤดูกาล 2023 วันที่ 6 พ.ย. ที่นิสสัน สเตเดียม ประเทศญี่ปุ่น เวลา 17.00 น. ตามเวลาประเทศไทย ถ่ายทอดสดผ่านทาง YouTube : BG Sports

ล่าสุดเมื่อ 5 พ.ย. ที่ห้องแถลงข่าวนิสสัน สเตเดียม ได้จัดแถลงข่าวความพร้อมก่อนเกม โดยบุรีรัมย์ มี ออสมาร์ ลอสส์ วิเอรา หัวหน้าผู้ฝึกสอน พร้อมด้วย ธีราทร บุญมาทัน กัปตันทีมตัวเก่ง อดีตนักเตะโยโกฮามา เอฟ มารินอส ซึ่งเป็นนักเตะไทยคนเดียวที่เคยสัมผัสกับแชมป์เจลีก เข้าร่วมแถลงข่าว

ออสมาร์ กล่าวว่า “ก่อนอื่นต้องกล่าวว่ารู้สึกเป็นเกียรติมากที่ได้มาที่นี่ และเข้าร่วมแข่งขันเอเอฟซี แชมเปียนส์ลีก อีลิท ทัวร์นาเมนต์นี้สำคัญที่สุดในเอเชีย ทุกเกมสำคัญมากที่จะต้องเก็บแต้มให้ได้ เกมในวันพรุ่งนี้เป็นเกมสำคัญของพวกเรา เราคาดหวังว่าพรุ่งนี้ผลงานในสนามเราจะออกมาดี เพื่อที่จะเก็บแต้มได้ ฟุตบอลขึ้นอยู่กับผลงานของทีมอยู่แล้ว”

ผู้สื่อข่าวท้องถิ่นสอบถามถึงมุมมองตอนนี้ถึงมารินอส ที่ผลงานไม่ค่อยดี คิดว่าทีมจากญี่ปุ่น มีจุดแข็ง จุดอ่อนอย่างไร ผู้ฝึกสอนชาวบราซิลของปราสาทสายฟ้า เผยว่า “เราวิเคราะห์มารินอสมาหลายเกม ซึ่งมารินอสคือทีมที่เล่นสไตล์ฟุตบอลญี่ปุ่น หลังจากวิเคราะห์มา 4 เกมล่าสุด ถึงแม้พวกเขาจะไม่ชนะ แต่เมื่อมองเจาะลงไปมารินอสสามารถครองเกมได้มากกว่าคู่แข่ง ส่วนเราเอง 3 เกมล่าสุดพยายามที่จะเจาะคู่แข่ง แต่ยิงได้ไม่เยอะ เป็นเรื่องยากที่เกมนี้เราจะมาเล่นเกมรุก ผมไม่อยากพูดถึงจุดอ่อนของมารินอส อยากที่จะพูดถึงจุดแข็งมากกว่า มารินอสเป็นทีมที่ต่อบอลสั้นค่อนข้างดี เล่นพื้นที่แคบๆ ดี มีการเปิดบอลจากด้านข้างให้ แอนเดอร์สัน ค่อนข้างอันตราย เราจะพยายามปิดไม่ให้เรื่องเหล่านี้เกิดขึ้นในสนาม”

ส่วน ธีราทร บุญมาทัน กล่าวว่า “เราทุกคนรู้กันอยู่แล้วว่าโยโกฮามา เอฟ มารินอส เป็นทีมที่แข็งแกร่งในการเล่นในบ้านอยู่แล้ว แต่เราเตรียมตัวมาดีที่จะรับมือกับโยโกฮามา เอฟ มารินอส เราเชื่อว่าเกมในวันพรุ่งนี้จะเป็นเกมที่สนุกเกมหนึ่งในการแข่งขันเอเอฟซี แชมเปียนส์ลีก อีลิท”

ผู้สื่อข่าวท้องถิ่นญี่ปุ่นสอบถาม “บุญจัง” ว่ารู้สึกอย่างไรบ้างที่เป็นโอกาสดีได้กลับมาเล่นที่สนามโยโกฮามา และต้องเจอกับทีมเก่า คิดว่าบรรยากาศกับแฟนจะเป็นอย่างไร ธีราทร กล่าวว่า “รู้สึกดีใจที่ได้กลับมาเยือนนิสสัน สเตเดียม และโยโกฮามา เอฟ มารินอส เพราะตอนที่ออกไปไม่ได้ร่ำลาแฟนบอลในสนาม ผมกับมารินอสมีความทรงจำที่ไม่สามารถลืมได้”

“ผมประสบความสำเร็จในเจลีกกับมารินอส แล้วมีเพื่อนร่วมทีมที่ยอดเยี่ยม และมีบอส (อังเก ปอสเตโคกลู) ที่คอยพัฒนาตัวผมให้เป็นผู้เล่นที่ดีขึ้น วันที่ได้แชมป์เจลีก เป็นบรรยากาศที่ลืมไม่ลง มีแฟนบอลเข้ามาให้กำลังใจเชียร์พวกเราเต็มสนาม ผมในฐานะคนไทย ชาติเล็กๆ คนหนึ่งที่มาประสบความสำเร็จที่นี่ รู้สึกดีใจที่เป็นส่วนหนึ่งของมารินอส เชื่อว่าพรุ่งนี้จะได้รับการต้อนรับอย่างอบอุ่นจากแฟนๆ เหมือนตอนที่อยู่ที่นี่เมื่อ 3 ปี”

“บุญจัง” ตอบคำถามสื่อถึงผลงานมารินอส ว่า “แม้ผลงานในปีนี้ของโยโกฮามา เอฟ มารินอส ไม่ค่อยดี แต่รูปแบบรากฐานของบอสอังเก ที่สร้างไว้ยังคงเหลืออยู่ให้กับมารินอส เพราะฉะนั้นบุรีรัมย์ไม่สามารถประมาทผลงานของโยโกฮามา เอฟ มารินอส ได้ แม้อันดับในตารางเจลีกเขาไม่ดี แต่ผมเชื่อว่าเขายังแข็งแกร่งอยู่ในรูปแบบของเขา ผู้เล่นบราซิลของเขาแข็งแกร่งและดีอยู่แล้ว”

สำหรับ 3 เกมที่ผ่านมาบุรีรัมย์มี 7 คะแนน ชนะ 2 เสมอ 1 รั้งอันดับที่ 3 ของตารางคะแนน ส่วนโยโกฮามา เอฟ มารินอส มี 4 คะแนน จากการชนะ 1 เสมอ 1 แพ้ 1 อยู่อันดับที่ 7 ของตารางคะแนน