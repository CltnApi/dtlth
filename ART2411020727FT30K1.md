---
layout: post
code: "ART2411020727FT30K1"
origin_url: "https://www.khaosod.co.th/lifestyle/travel/news_9487192"
image: "https://github.com/user-attachments/assets/af7164de-07f7-410e-a8f1-3631630ffc0b"
title: "ชวนเที่ยว อช. ทางบก-ทะเล ทั่วไทย รับฤดูกาลท่องเที่ยว แนะเดินป่า สัมผัสธรรมชาติใกล้ชิด"
description: "ก.ทรัพยากรธรรมชาติฯ ชวนเที่ยว อุทยานแห่งชาติ ทางบก-ทะเล ทั่วไทย รองรับฤดูกาลท่องเที่ยว แนะเดินป่า สัมผัสธรรมชาติอย่างใกล้ชิด "
category: "LIFESTYLE"
language: "th"
date: 2024-11-02T07:31:58.461Z
---

# ชวนเที่ยว อช. ทางบก-ทะเล ทั่วไทย รับฤดูกาลท่องเที่ยว แนะเดินป่า สัมผัสธรรมชาติใกล้ชิด

[![ชวนเที่ยว อช. ทางบก-ทะเล ทั่วไทย รับฤดูกาลท่องเที่ยว แนะเดินป่า สัมผัสธรรมชาติใกล้ชิด](https://www.khaosod.co.th/wpapp/uploads/2024/11/553366_0-1.jpg "ชวนเที่ยว อช. ทางบก-ทะเล ทั่วไทย รับฤดูกาลท่องเที่ยว แนะเดินป่า สัมผัสธรรมชาติใกล้ชิด")](https://www.khaosod.co.th/wpapp/uploads/2024/11/553366_0-1.jpg)

**ก.ทรัพยากรธรรมชาติฯ ชวนเที่ยว อุทยานแห่งชาติ ทางบก-ทะเล ทั่วไทย รองรับฤดูกาลท่องเที่ยว แนะเดินป่า สัมผัสธรรมชาติอย่างใกล้ชิด**

2 พ.ย. 67 – นายเฉลิมชัย ศรีอ่อน รมว.ทรัพยากรธรรมชาติและสิ่งแวดล้อม (ทส.) ได้สั่งการให้กรมอุทยานแห่งชาติ สัตว์ป่า และพันธุ์พืช เตรียมความพร้อมแหล่งท่องเที่ยวและเส้นทางศึกษาธรรมชาติทั่วประเทศ เพื่อรองรับนักท่องเที่ยวในช่วงฤดูหนาว

![](https://www.khaosod.co.th/wpapp/uploads/2024/11/553360_0.jpg)

โดยเฉพาะในช่วงปลายฝนถึงฤดูหนาวนี้ ซึ่งเป็นช่วงที่อากาศเย็นสบาย เหมาะแก่การเดินป่าและกิจกรรมอาบป่า (Forest Bathing) มีเส้นทางศึกษาธรรมชาติเพื่อให้นักท่องเที่ยวได้สัมผัสธรรมชาติอย่างใกล้ชิด

![](https://www.khaosod.co.th/wpapp/uploads/2024/11/553363_0.jpg)

ด้าน นายอรรถพล เจริญชันษา อธิบดีกรมอุทยานฯ เปิดเผยว่า อุทยานแห่งชาติในไทยมีเส้นทางเดินศึกษาธรรมชาติรวมมากกว่า 300 เส้นทาง มีระยะทางรวมมากกว่า 900 กิโลเมตร ระยะทางสั้นๆ ตั้งแต่ 100 เมตร ไปจนถึงไกลสุด 64 กิโลเมตร โดยเส้นทางเดินศึกษาธรรมชาติระยะไกล (Hiking-or-Trekking-trails) คือ เส้นทางที่มีระยะทาง 2 กิโลเมตรขึ้นไปเน้นเรื่องของการออกกำลังกายกลางแจ้ง มีจำนวน 80 เส้นทาง

![](https://www.khaosod.co.th/wpapp/uploads/2024/11/553361_0.jpg)

สำหรับในภาคเหนือ มีเส้นทางศึกษาธรรมชาติที่น่าสนใจมากมาย โดยเฉพาะที่อุทยานแห่งชาติดอยภูคา จ.น่าน ซึ่งมีเส้นทางให้เลือกหลากหลาย ทั้งเส้นทางระยะไกลดอยภูแล เส้นทางเด่นช้างนอน เส้นทางน้ำตกขุนน้ำปัว เส้นทาง 1,700 และเส้นทางดอกชมพูภูคา นอกจากนี้ยังมีเส้นทางศึกษาธรรมชาติกิ่วแม่ปาน ในอุทยานดอยอินทนนท์ จ.เชียงใหม่ เส้นทางดอยค้ำฟ้า ในอุทยานผาแดง และจุดชมวิวยอดภูชี้ฟ้าในอุทยานภูชี้ฟ้า ที่สวยงามโดดเด่น

![](https://www.khaosod.co.th/wpapp/uploads/2024/11/553368_0.jpg)

ภาคกลางและภาคตะวันออก โดดเด่นด้วยอุทยานเขาใหญ่ ซึ่งครอบคลุมพื้นที่ 4 จังหวัด ได้แก่ นครนายก สระบุรี นครราชสีมา และปราจีนบุรี มีเส้นทางศึกษาธรรมชาติที่น่าสนใจ เช่น น้ำตกกองแก้วและน้ำตกเหวสุวัต ส่วนในภาคกลาง มีเส้นทางเดินป่าระยะไกลที่ท้าทาย อาทิ ยอดเขาโมโกจูในอุทยานแม่วงก์ จ.กำแพงเพชร และนครสวรรค์ เส้นทางเดินป่าระยะไกลยอดเขาเย็นและยอดเขาขนุนในอุทยานคลองวังเจ้า จ.กำแพงเพชรและตาก

![](https://www.khaosod.co.th/wpapp/uploads/2024/11/553362_0.jpg)

ภาคตะวันตกและภาคใต้ มีเส้นทางที่น่าสนใจหลายแห่ง เช่น เส้นทางศึกษาธรรมชาติป่ายางนาในอุทยานอ่าวสยาม จ.ประจวบคีรีขันธ์ เส้นทางศึกษาธรรมชาติน้ำตกบุญญบาลในอุทยานลำน้ำกระบุรี จ.ระนอง และเส้นทางชมบัวผุดบ้านสะพานนาคในอุทยานคลองพนม จ.สุราษฎร์ธานี

![](https://www.khaosod.co.th/wpapp/uploads/2024/11/553357_0.jpg)

ไฮไลท์สำคัญในปีนี้คือการเปิดเส้นทางศึกษาธรรมชาติแห่งใหม่ “สันพญานาค” อุทยานภูแลนคา จ.ชัยภูมิ ที่ได้รับการพัฒนาให้เป็นเส้นทางท่องเที่ยวเชิงนิเวศ ซึ่งนักท่องเที่ยวจะได้สัมผัสกับความงดงามของธรรมชาติและระบบนิเวศที่อุดมสมบูรณ์ พร้อมชมทัศนียภาพที่สวยงามตลอดเส้นทาง และเส้นทางศึกษาธรรมชาติต้นพระเจ้า 5 พระองค์ ในอุทยานถ้ำสะเกิน จ.น่านและพะเยา จุดชมทิวทัศน์ลานกางเต็นท์ม่อนพระยาแช่ และเส้นทางหน้าผาช้าง-กิ่วสน-ดอยฝรั่ง ในอุทยานเขลางค์บรรพต จ.ลำปาง และเส้นทางเดินป่าระยะไกลยอดเขาหลวง อุทยานน้ำตกห้วยยาง จ.ประจวบคีรีขันธ์

![](https://www.khaosod.co.th/wpapp/uploads/2024/11/553355_0.jpg)

นอกจากนี้ ยังมีแหล่งท่องเที่ยวที่น่าสนใจในเขตรักษาพันธุ์สัตว์ป่าและเขตห้ามล่าสัตว์ป่าหลายแห่ง อาทิ เขตรักษาพันธุ์สัตว์ป่าเชียงดาว ที่โดดเด่นด้วยความหลากหลายทางชีวภาพและระบบนิเวศภูเขาสูง เส้นทางศึกษาธรรมชาติเขตรักษาพันธุ์สัตว์ป่าภูหลวง ที่เปิดโอกาสให้นักท่องเที่ยวได้เรียนรู้ระบบนิเวศป่าดิบเขา และดอยม่อนจองในเขตรักษาพันธุ์สัตว์ป่าอมก๋อย ที่มีจุดชมวิวทิวทัศน์อันงดงาม  
ในส่วนของแหล่งท่องเที่ยวทางทะเล ทางกรมอุทยานฯ ได้เตรียมพื้นที่รองรับนักท่องเที่ยวที่อุทยานแห่งชาติทางทะเลชื่อดังหลายแห่ง อาทิ อุทยานหาดนพรัตน์ธารา-หมู่เกาะพีพี จ.กระบี่ อุทยานหมู่เกาะสุรินทร์และหมู่เกาะสิมิลัน จ.พังงา อุทยานตะรุเตา จ.สตูล และอุทยานเขาแหลมหญ้า-หมู่เกาะเสม็ด จ.ระยอง

![](https://www.khaosod.co.th/wpapp/uploads/2024/11/553369_0.jpg)

ทั้งนี้ กรมอุทยานฯ ได้เตรียมความพร้อมด้านความปลอดภัยและสิ่งอำนวยความสะดวกตลอดเส้นทาง โดยจัดเจ้าหน้าที่ดูแลตลอด 24 ชั่วโมง รวมถึงมีป้ายสื่อความหมายและจุดพักตามเส้นทางศึกษาธรรมชาติต่างๆ เพื่อให้นักท่องเที่ยวได้รับทั้งความรู้และความเพลิดเพลินในการได้รับบริการ

ผู้สนใจสามารถศึกษาข้อมูลเพิ่มเติมได้ที่ https://portal.dnp.go.th/Content/nationalpark?contentId=24757 หรือ และจองบ้านพักอุทยานแห่งชาติได้ที่ https://nps.dnp.go.th/reservation.php