---
layout: post
code: "ART2411240547Y9IJIC"
origin_url: "https://www.khaosod.co.th/breaking-news/news_9518952"
image: "https://github.com/user-attachments/assets/6d88e876-91c2-4eb0-b85f-a1ba3da50f90"
title: "รถตู้ ป.ป.ส. เสียหลักพุ่งชนท้ายรถเทรลเลอร์ พังยับ สท.-ตำรวจ ดับ3"
description: "สลด 3 ศพ รถตู้ ป.ป.ส. เสียหลักพุ่งชนท้ายรถเทรลเลอร์ พังยับ สท.-ตำรวจ ดับคาที่ ก่อนถูกลากไปไกลกว่า 100 เมตร คาดสาเหตุคนขับหลับใน"
category: "HOT_NEWS"
language: "th"
date: 2024-11-24T06:44:20.720Z
---

# รถตู้ ป.ป.ส. เสียหลักพุ่งชนท้ายรถเทรลเลอร์ พังยับ สท.-ตำรวจ ดับ3

[![รถตู้ ป.ป.ส. เสียหลักพุ่งชนท้ายรถเทรลเลอร์ พังยับ สท.-ตำรวจ ดับ3](https://www.khaosod.co.th/wpapp/uploads/2024/11/National-Anti-Corruption-Commission.jpg "รถตู้ ป.ป.ส. เสียหลักพุ่งชนท้ายรถเทรลเลอร์ พังยับ สท.-ตำรวจ ดับ3")](https://www.khaosod.co.th/wpapp/uploads/2024/11/National-Anti-Corruption-Commission.jpg)

**สลด 3 ศพ รถตู้ ป.ป.ส. เสียหลักพุ่งชนท้ายรถเทรลเลอร์ พังยับ สท.-ตำรวจ ดับคาที่ ก่อนถูกลากไปไกลกว่า 100 เมตร คาดสาเหตุคนขับหลับใน**

เมื่อเวลา 02.17 น. วันที่ 24 พ.ย.2567 พ.ต.ท.จักราวุธ กลางคาร สารวัตร(สอบสวน) สภ.ห้วยยาง รับแจ้งเหตุรถตู้ชนท้ายรถเทลเลอร์ บนถนนเพชรเกษมขาล่องใต้ หลักกิโลเมตรที่ 330+500 ต.ห้วยยาง อ.ทับสะแก จ.ประจวบคีรีขันธ์ ก่อนถึงอุทยานแห่งชาติหาดวนกรประมาณ 2 กิโลเมตร

จึงรุดไปตรวจสอบพร้อม พ.ต.อ.วีระพัฒน์ เกตุษา ผกก.สภ.ห้วยยาง, นายราม สิงหโศภิษฐ์ นายอำเภอทับสะแก, กู้ชีพโรงพยาบาลทับสะแก, กู้ชีพ อบต.ห้วยยาง และอาสาสมัครกู้ภัยสว่างรุ่งเรืองธรรมสถาน

สลด 3 ศพ รถตู้ ป.ป.ส. เสียหลักพุ่งชนท้ายรถเทรลเลอร์ พังยับ สท.-ตำรวจ ดับคาที่ ก่อนถูกลากไปไกลกว่า 100 เมตร คาดสาเหตุคนขับหลับใน

ที่เกิดเหตุพบรถตู้ ยี่ห้อโตโยต้า ป้ายทะเบียนแดง ชุมพร สภาพพุ่งชนท้ายรถเทรลเลอร์อย่างรุนแรง พังเสียหายยับเยินจนเกือบถึงห้องโดยสาร เจ้าหน้าที่ต้องใช้เครื่องตัดถ่างเพื่อนำร่างผู้เสียชีวิตและผู้บาดเจ็บออกจากรถ

[![](https://www.khaosod.co.th/wpapp/uploads/2024/11/24-รถ1.jpeg)](https://www.khaosod.co.th/wpapp/uploads/2024/11/24-รถ1.jpeg)

คนขับรถตู้ชื่อ นายมนัต (ขอสงวนนามสกุล) อายุ 52 ปี สมาชิกสภาเทศบาลตำบลชุมโค เขต 2 อ.ปะทิว จ.ชุมพร และเป็นเจ้าของรถ โดยใช้ในภารกิจของเจ้าหน้าที่ตำรวจปราบปรามยาเสพติด (ป.ป.ส.) เพื่อนำผู้ป่วยจิตเวชคดียาเสพติดไปรักษาตัวที่ จ.นครปฐม

[![](https://www.khaosod.co.th/wpapp/uploads/2024/11/24-รถ2.jpeg)](https://www.khaosod.co.th/wpapp/uploads/2024/11/24-รถ2.jpeg)

จากการตรวจสอบพบผู้เสียชีวิต คือ นายมนัต (คนขับ), จ.ส.ต.กิตติพันธ์ (ขอสงวนนามสกุล) อายุ 39 ปี เจ้าหน้าที่ ตชด.41 ช่วยราชการชุดปราบปรามยาเสพติด ซึ่งเป็นคนนั่งข้างคนขับ และ นายเกรียงไกร (ขอสงวนนามสกุล) อายุ 52 ปี พนักงานขับรถยนต์ ส.2 สาธารณสุขจังหวัดชุมพร

ส่วนผู้บาดเจ็บ คือ ด.ต.สุรศักดิ์ (ขอสงวนนามสกุล) อายุ 47 ปี เจ้าหน้าที่ชุดปราบปรามยาเสพติด ซึ่งถูกนำตัวส่งโรงพยาบาลทับสะแก

[![](https://www.khaosod.co.th/wpapp/uploads/2024/11/24-รถ5.jpeg)](https://www.khaosod.co.th/wpapp/uploads/2024/11/24-รถ5.jpeg)

จากการสอบสวนเบื้องต้นคาดว่า คนขับรถตู้มีอาการอ่อนล้าจากการเดินทางไกลและอาจหลับใน ทำให้พุ่งชนท้ายรถเทรลเลอร์ในเลนซ้ายอย่างแรง ก่อนถูกลากตัวรถไปไกลกว่า 100 เมตร

[![](https://www.khaosod.co.th/wpapp/uploads/2024/11/24-รถ4.jpeg)](https://www.khaosod.co.th/wpapp/uploads/2024/11/24-รถ4.jpeg)

หลังเกิดเหตุ เหลือ ด.ต.สุรศักดิ์ เพียงคนเดียวที่ยังรู้สึกตัว จึงได้โทรศัพท์แจ้ง 191 เพื่อขอความช่วยเหลือ ก่อนที่ทีมเจ้าหน้าที่จะจึงรีบเดินทางมายังจุดเกิดเหตุ เบื้องต้นเจ้าหน้าที่ตำรวจจะดำเนินการชันสูตรพลิกศพผู้เสียชีวิต พร้อมทั้งสอบสวนคนขับรถเทรลเลอร์เพื่อหาข้อเท็จจริง และดำเนินการตามกฎหมายต่อไป