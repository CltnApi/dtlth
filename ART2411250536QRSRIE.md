---
layout: post
code: "ART2411250536QRSRIE"
origin_url: "https://www.khaosod.co.th/special-stories/news_9519870"
image: "https://github.com/user-attachments/assets/e570a9c6-b63b-47a1-a575-f19814877c12"
title: "กรมอุตุนิยมวิทยา พยากรณ์ฝนสะสม 10 วัน พบฝนหนักถึงสิ้นเดือน ลุ้นสัมผัสหนาว 2-3 วัน"
description: "กรมอุตุนิยมวิทยา พยากรณ์ฝนสะสม 10 วัน พบฝนหนักถึงสิ้นเดือน ลุ้นสัมผัสอากาศหนาว 2-3 วัน ใต้ยังหนัก ระวังน้ำท่วม น้ำป่าไหลหลาก "
category: "SPECIAL_STORIES"
language: "th"
date: 2024-11-25T05:56:04.086Z
---

# กรมอุตุนิยมวิทยา พยากรณ์ฝนสะสม 10 วัน พบฝนหนักถึงสิ้นเดือน ลุ้นสัมผัสหนาว 2-3 วัน

[![กรมอุตุนิยมวิทยา พยากรณ์ฝนสะสม 10 วัน พบฝนหนักถึงสิ้นเดือน ลุ้นสัมผัสหนาว 2-3 วัน](https://www.khaosod.co.th/wpapp/uploads/2024/11/weather-9.jpg "กรมอุตุนิยมวิทยา พยากรณ์ฝนสะสม 10 วัน พบฝนหนักถึงสิ้นเดือน ลุ้นสัมผัสหนาว 2-3 วัน")](https://www.khaosod.co.th/wpapp/uploads/2024/11/weather-9.jpg)

**กรมอุตุนิยมวิทยา พยากรณ์ฝนสะสม 10 วัน พบฝนหนักถึงสิ้นเดือน ลุ้นสัมผัสอากาศหนาว 2-3 วัน ใต้ยังหนัก ระวังน้ำท่วม น้ำป่าไหลหลาก**

วันที่ 25 พ.ย.2567 [**กรมอุตุนิยมวิทยา**](https://www.facebook.com/tmd.go.th?__cft__[0]=AZVkHJ0hFpg4p4wW8m7qoIzQmjAY7IwHZ0WGdyYdUug54I70_Q1DuDPOszSLeBWkW91aiCS-lrvgI2zGnpE_d6JnsB5OaOcWwe00S9BOp8xzMoCNrb8TpYvxnsv6mKxQfm86aId-U_HVFB_v96A3II6_2XxJgFEF1gyTsXOQZcKWbg&__tn__=-UC%2CP-R) อัพเดทผลการพยากรณ์ฝนสะสมรายวัน (ทุกๆ 24 ชม.:(นับตั้งแต่ 07.00น. ถึง 07.00น.วันรุ่งขึ้น) และลมที่ระดับ 925hPa (750 ม.)10 วันล่วงหน้า ระหว่าง 25 พ.ย.-4 ธ.ค.67 init. 2024112412 จากศูนย์พยากรณ์อากาศระยะกลางยุโรป (ECMWF) (วิเคราะห์ตามผลจากแบบจำลองฯ) เฉดสีแดงหมายถึงฝนหนัก สีเขียวหมายถึงฝนเล็กน้อย

มวลอากาศเย็นยังคงแผ่ปกคลุมประเทศไทยตอนบน ทำให้มรสุมตะวันออกเฉียงเหนือ (ลมหนาว) ยังคงพัดปกคลุมประเทศประเทศไทยและอ่าวไทย แต่มีกำลังอ่อนลงบ้าง และมีลมตะวันออก ตะวันออกเฉียงใต้ ซึ่งมีความชื้นพัดปกคลุมบางเวลา ตอนเช้าอากาศเย็น และมีหมอกบางพื้นที่ กลางวันเมฆบางส่วนอากาศร้อน ยอดดอย ยอดภู อากาศเย็นถึงหนาว

ส่วนภาคใต้ ตั้งแต่ จ.ชุมพร ลงไป ยังคงมีฝนตกต่อเนื่องและมีฝนตกหนักบางแห่ง บริเวณ **จ.ชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลาและนราธิวาส ต้**องเฝ้าระวังฝนตกสะสม ซึ่งอาจทำให้เกิดน้ำท่วมฉับพลัน น้ำป่าไหลหลาก และอาจจะยาวไปถึงสิ้นเดือน สภาวะฝนมีตกหนักเบาสลับกัน คลื่นลมแรงบริเวณที่มีฝนฟ้าคะนอง

ส่วนมวลอากาศเย็นกำลังปานกลางยังคงแผ่ปกคลุมประเทศไทยตอนบนและทะเลจีนใต้เป็นระลอกๆ ลมหนาวพัดเป็นระบบมากขึ้น

มวลอากาศเย็นกำลังค่อนข้างแรงจะแผ่เสริมลงมาปกคลุมอีกระลอก ทำให้ลมหนาวจะพัดแรงขึ้น อากาศจะเริ่มเย็นลงในตอนเช้า อุณหภูมิลดลงมากหน่อยบริเวณภาคเหนือ ภาคอีสานตอนบน ส่วนภาคอื่นๆ ลดลงเช่นกัน และมีลมแรง

**พอมีความหวังได้สัมผัสอากาศเย็นถึงหนาว 2-3 วัน ฝนมีน้อยลง**บริเวณประเทศไทยตอนบน แสงแดดแรงในช่วงกลางวัน วางแผนเดินทางท่องเที่ยว สัมผัสอากาศเย็นถึงหนาว ได้ในภาคเหนือ ภาคอีสาน ภาคกลางตอนบน ภาคตะวันออก(บางพื้นที่) ระมัดระวังรักษาสุขภาพช่วงที่อากาศเปลี่ยนแปลง และระวังอัคคีภัย จากลมแรง

ส่วนภาคใต้ฝั่งอ่าวไทย ฝนจะกลับมาเพิ่มขึ้นและมีฝนตกหนักบางแห่ง และคลื่นลมแรงขึ้น เตรียมรับมือกันอีกช่วง

(ข้อมูลนี้อาจมีการเปลี่ยนแปลงได้ ตามข้อมูลนำเข้าและประมวลผลใหม่ ใช้เป็นแนวทางประกอบการตัดสินใจและติดตามสภาพอากาศ )

