---
layout: post
code: "ART24112512029EQ9V3"
origin_url: "https://www.khaosod.co.th/sports/news_9520871"
image: "https://github.com/user-attachments/assets/eeb684b0-a432-43a7-bd7e-2636fef098d8"
title: "หาดทิพย์ ตบรางวัล พาณิภัค 1 ล้าน - สมาคมเทควันโดรับด้วย 3.5 ล้าน"
description: "หาดทิพย์ มอบเงินอัดฉีดให้กับ พาณิภัค วงศ์พัฒนกิจ จอมเตะ..."
category: "SPORTS"
language: "th"
date: 2024-11-25T12:10:57.956Z
---

# หาดทิพย์ ตบรางวัล พาณิภัค 1 ล้าน - สมาคมเทควันโดรับด้วย 3.5 ล้าน

[![หาดทิพย์ ตบรางวัล พาณิภัค 1 ล้าน - สมาคมเทควันโดรับด้วย 3.5 ล้าน](https://www.khaosod.co.th/wpapp/uploads/2024/11/hjkyyt.jpg "หาดทิพย์ ตบรางวัล พาณิภัค 1 ล้าน - สมาคมเทควันโดรับด้วย 3.5 ล้าน")](https://www.khaosod.co.th/wpapp/uploads/2024/11/hjkyyt.jpg)

เมื่อวันที่ 25 พฤศจิกายน ที่บริษัท หาดทิพย์ จำกัด(มหาชน) พล.ต.พัชร รัตตกุล ประธานเจ้าหน้าที่บริหาร บริษัท หาดทิพย์ จำกัด(มหาชน) พร้อมด้วยนายดำรงรักษ อภิบาลสวัสดิ์ รองประธานเจ้าหน้าที่ฝ่ายปฏิการอาวุโส ร่วมต้อนรับแสดงความยินดีและมอบเงินสนับสนุนให้กับสมาคมกีฬาเทควันโดแห่งประเทศไทย โดยมี ผศ.พิมล ศรีวิกรม์ นายกสมาคมกีฬาเทควันโดฯ, นายธนฑิตย์ รักตะบุตร เลขาธิการสมาคมกีฬาเทควันโดฯ และ “เทนนิส” พาณิภัค วงศ์พัฒนกิจ จอมเตะเจ้าของเหรียญทอง โอลิมปิกเกมส์ 2024 รวมทั้งนักเทควันโดทีมชาติไทย “โค้ชเช” นายชัชชัย เช หัวหน้าผู้ฝึกสอน และสต๊าฟโค้ช เข้ารับมอบ

![](https://www.khaosod.co.th/wpapp/uploads/2024/11/1071010.jpg)

พล.ต.พัชรได้มอบเงินรางวัลแห่งความสำเร็จ 1 ล้านบาท พร้อมรูปปั้นให้กับ พาณิภัค มอบรูปหล่อในหลวง ร.9 ให้กับผศ.พิมลและนายธนฑิตย์ รวมทั้งมอบสร้อยคอทองคำให้กับโค้ชเช, “ใบเตย” ศศิกานต์ ทองจันทร์, บัลลังก์ ทับทิมแดง สองจอมเตะชุดโอลิมปิก 2024 ด้วย รวมทั้งมอบเงินสนับสนุนสมาคมกีฬาเทควันโดฯ 3.5 ล้านบาท รวม 4.5 ล้านบาท

พล.ต.พัชรกล่าวว่า ต้องขอชื่นชมทุกคนที่สร้างความสำเร็จและความสุขให้กับคนไทย โดยเฉพาะพาณิภัคที่เป็นนักกีฬาไทยคนแรกที่คว้าเหรียญในโอลิมปิกมา 3 สมัยติดต่อกัน ส่วนศศิกานต์กับบัลลังก์เห็นถึงความตั้งใจและความทุ่มเท ขอเป็นกำลังใจให้ทุกคนพัฒนาการฝึกซ้อม พัฒนาตัวเองภายใต้การดูแลของโค้ชเช และทีมงานต่อไป เชื่อว่าจะประสบความสำเร็จอย่างแน่นอน ขอชื่นชมที่มีความรักในกีฬาที่เล่น รักในทีมงาน เป็นคนที่สมบูรณ์ สร้างแบบอย่าง อยากเห็นเด็กไทยมาเล่นเทควันโดกันมากขึ้น เพราะนอกจากการศึกษาแล้ว กีฬาก็ยังเป็นส่วนสำคัญมากๆ ด้วย

ผศ.พิมลกล่าวว่า สมาคมกีฬาเทควันโดฯขอขอบคุณการสนับสนุนของบริษัท หาดทิพย์ ที่สนับสนุนมาอย่างต่อเนื่อง ตั้งแต่ปี 2559 นับเป็นกำลังสำคัญที่ผลักดันให้สมาคมประสบความสำเร็จ ต้องบอกว่าขอบคุณ ชื่นใจ ที่ได้รับการสนับสนุนจากบริษัท หาดทิพย์มาตลอด จากรุ่นพ่อมาสู่รุ่นลูก งบประมาณที่ได้รับมาใช้ในการพัฒนา สร้างนักกีฬาให้ขึ้นมาสร้างชื่อเสียงให้กับประเทศชาติ การเป็นตัวแทนคนไทย 70 ล้านคน ไม่ใช่เตะเก่ง ต่อยเก่งอย่างเดียว แต่ต้องเป็นตัวอย่างที่ดีของเยาวชนไทยได้ โค้ชเชเองก็อบรมทุกวันให้ทั้งเป็นนักกีฬาที่ดีและเป็นคนดี ขอยืนยันว่าจะเดินหน้าสร้างผลงานที่ดีต่อไป เป้าหมายในปีหน้า คือ การเป็นเจ้าเหรียญในกีฬาซีเกมส์ ครั้งที่ 33 ที่ไทยจะเป็นเจ้าภาพ ที่ผ่านมาก็ทำได้มาอย่างต่อเนื่อง เชื่อมั่นว่าครั้งนี้จะยังทำได้อีกแน่นอน