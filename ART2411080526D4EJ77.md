---
layout: post
code: "ART2411080526D4EJ77"
origin_url: "https://www.khaosod.co.th/special-stories/news_9495933"
image: "https://github.com/user-attachments/assets/3e44de47-0488-4c57-9501-ff1988d25392"
title: "ทนายเดชา ลั่นไม่มีใครทิ้ง ทนายตั้ม ยังคงเป็น ทีมอเวนเจอร์ส เหมือนเดิม"
description: "ทนายเดชา ลั่นไม่มีใครทิ้ง ทนายตั้ม ยังคงเป็นทีมอเวนเจอร..."
category: "SPECIAL_STORIES"
language: "th"
date: 2024-11-08T05:30:46.753Z
---

# ทนายเดชา ลั่นไม่มีใครทิ้ง ทนายตั้ม ยังคงเป็น ทีมอเวนเจอร์ส เหมือนเดิม

[![ทนายเดชา ลั่นไม่มีใครทิ้ง ทนายตั้ม ยังคงเป็น ทีมอเวนเจอร์ส เหมือนเดิม](https://www.khaosod.co.th/wpapp/uploads/2024/11/dechalaw08-11-02.jpg "ทนายเดชา ลั่นไม่มีใครทิ้ง ทนายตั้ม ยังคงเป็น ทีมอเวนเจอร์ส เหมือนเดิม")](https://www.khaosod.co.th/wpapp/uploads/2024/11/dechalaw08-11-02.jpg)

_**ทนายเดชา ลั่นไม่มีใครทิ้ง ทนายตั้ม ยังคงเป็นทีมอเวนเจอร์สเหมือนเดิม แต่พูดออกไปเดี๋ยวทัวร์ลง ชี้ตอนนี้แพ้คดีศาลโซเชียลแล้ว ก็ไปสู้กันในชั้นศาลต่อไป**_

วันที่ 8 พ.ย. 2567 **ทนายเดชา กิตติวิทยานันท์** เดินทางมาที่อาคารกองบังคับการปราบปราม กองบัญชาการตำรวจสอบสวนกลาง เปิดเผยว่า วันนี้ตนเดินทางมาเป็นพยานในคดีดิไอคอน กรุ๊ป ซึ่งตำรวจเชิญมาให้ข้อมูลเรื่อง ท่าน ว.วชิรเมธี แต่ไม่ได้มาในคดีของทนายตั้มแต่อย่างใด

เรื่องของทนายตั้ม ตนก็ขอฝากให้มีสติ ทำผิด ก็รับผิด ถ้าไม่ผิดก็ไปสู้คดี ส่วนเรื่องที่ต้องเข้าเรือนจำ เชื่อว่าทนายตั้มทำใจมาอยู่แล้ว จึงขอไม่ยื่นประกันตัว โดยตนเพิ่งพูดคุยกับทนายสายหยุด ก็บอกว่าจะยื่นขอประกันตัวเฉพาะภรรยาของทนายตั้ม

ตนก็เชื่อว่ามีโอกาสจะได้รับการประกันตัว เพราะไม่ได้ร่วมฉ้อโกง ส่วนหลักทรัพย์ก็ทราบว่าเตรียมไว้ตามหลักเกณฑ์คือ 2-5 แสนบาทแต่ก็พร้อมเพิ่มตามคำสั่งศาล

เมื่อถามว่าทนายเดชาจะเป็นทนายความให้กับทนายตั้มด้วยหรือไม่ ทนายเดชา ตอบว่า คงไม่ เพราะฝีมือตนไม่ถึง ส่วนตัวมองว่าคดีนี้ไม่ได้มีอะไรยุ่งยาก แต่ในส่วนที่สังคมตัดสินไปแล้ว ทนายตั้มก็ต้องยอมรับ ตอนนี้แพ้คดีศาลโซเชียลแล้ว ก็ไปสู้กันในชั้นศาลต่อไป

_**“ย้ำว่าเพื่อนทนายความไม่มีใครทิ้งทนายตั้ม แต่ถ้าพูดอะไรออกไปตอนนี้ ก็จะทัวร์ลง แค่แสดงความเห็นก็โดนทัวร์ลงแล้ว แต่ทุกคนยังรักทนายตั้มเหมือนเดิม ยังคงเป็นทีมอเวนเจอร์ แต่ถ้าทำผิดจริงก็ต้องรับโทษ ซึ่งเชื่อว่าทนายตั้มมีแนวทางในการต่อสู้ เพราะเตรียมข้อมูลมาเรียบร้อยแล้ว” ทนายตั้ม กล่าว**_

ทนายเดชา ยังได้กล่าวถึงกรณีของนายสนธิว่าตอนนี้ ตนได้ให้คนไปถามลูกน้องของนายสนธิแล้ว ถ้ามีอะไรที่พาดพิงมาถึง ตนก็พร้อมจะฟ้องเลย ใหญ่มาจากไหน ตนก็ไม่กลัว เพราะตนไม่ใช่ทนายสีเทา ไม่มีอะไรให้เปิดโปง พร้อมท้าชนอยู่แล้ว