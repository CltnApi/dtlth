---
layout: post
code: "ART2411210132YBPHCS"
origin_url: "https://www.khaosod.co.th/breaking-news/news_9514587"
image: "https://github.com/user-attachments/assets/7723e604-93fb-44f8-ac45-e4d8eff37b67"
title: "กลุ่มผู้สูงอายุ 60 ปีขึ้นไป ลงทะเบียนแอปฯ ทางรัฐ ไม่สำเร็จ ทำอย่างไร"
description: "กลุ่มผู้สูงอายุ 60 ปีขึ้นไป ลงทะเบียนแอปฯ \"ทางรัฐ\" ไม่สำเร็จ ยืนยันตัวตนไม่ผ่าน กลุ่มเปราะบางไม่มีสมาร์ทโฟน ทำอย่างไร จะได้เงิน 10,000 บาทหรือไม่ เช็กที่นี่"
category: "HOT_NEWS"
language: "th"
date: 2024-11-21T01:40:49.617Z
---

# กลุ่มผู้สูงอายุ 60 ปีขึ้นไป ลงทะเบียนแอปฯ ทางรัฐ ไม่สำเร็จ ทำอย่างไร

[![กลุ่มผู้สูงอายุ 60 ปีขึ้นไป ลงทะเบียนแอปฯ ทางรัฐ ไม่สำเร็จ ทำอย่างไร](https://www.khaosod.co.th/wpapp/uploads/2024/11/government.jpg "กลุ่มผู้สูงอายุ 60 ปีขึ้นไป ลงทะเบียนแอปฯ ทางรัฐ ไม่สำเร็จ ทำอย่างไร")](https://www.khaosod.co.th/wpapp/uploads/2024/11/government.jpg)

**กลุ่มผู้สูงอายุ 60 ปีขึ้นไป ลงทะเบียนแอปฯ “ทางรัฐ” ไม่สำเร็จ ยืนยันตัวตนไม่ผ่าน กลุ่มเปราะบางไม่มีสมาร์ทโฟน ทำอย่างไร จะได้เงิน 10,000 บาทหรือไม่ เช็กที่นี่**

วันที่ 21 พ.ย.2567 ภายหลังจากที่ประชุมคณะกรรมการนโยบายกระตุ้นเศรษฐกิจ ที่มี น.ส.แพทองธาร ชินวัตร นายกรัฐมนตรี เป็นประธาน เมื่อวันที่ 19 ต.ค.ที่ผ่านมา มีมติเห็นชอบมาตรการแจกเงิน 10,000 บาท เฟส 2 ให้กับผู้สูงอายุ ที่มีอายุ 60 ปีขึ้นไป รวมประมาณ 4 ล้านคน ซึ่งจะพยายามปรับโครงการให้สามารถจ่ายเงินได้ก่อนวันตรุษจีน หรือวันที่ 29 ม.ค. 68

สำหรับการประกาศผลในการลงทะเบียนกลุ่มนี้ หลังจากตรวจสอบคุณสมบัติ ซึ่งจะตั้งเป้าให้เสร็จภายในเดือน ธ.ค. 67 นี้ โดยผู้ที่มีสิทธิ์ต้องผ่านการลงทะเบียนในระบบตรวจสอบสิทธิ์และพิสูจน์ตัวตน (KYC) และต้องไม่เป็นผู้ที่เคยได้รับเงินในเฟสแรก

โครงการเติมเงิน 10,000 บาท ผ่านดิจิทัลวอลเล็ต เฟส 3 จะใช้วงเงินที่เหลืออีก 1.4 แสนล้านบาท คาดจะเริ่มช่วงเดือนเม.ย.-มิ.ย.68 หลังจากทดสอบระบบดิจิทัลวอลเล็ตเสร็จสมบูรณ์แล้ว

โดยกลุ่มนี้จะได้รับเงิน 10,000 บาท ในระบบดิจิทัลวอลเล็ตเท่านั้น จะไม่มีการแจกเป็นเงินสด ส่วนการลงทะเบียนในรอบกลุ่มผู้ไม่มีสมาร์ทโฟนได้ อยู่ระหว่างพิจารณา และจะเปิดให้ลงทะเบียนได้ในเร็ว ๆ นี้

**สำหรับผู้สูงอายุ 60 ปีที่ลงทะเบียนผ่านแอปฯ ทางรัฐ ไม่สำเร็จ หรือยืนยันตัวตนไม่ผ่าน** **รวมถึงกลุ่มเปราะบางที่ไม่มีสมาร์ทโฟน** จะมีโอกาสลงทะเบียนเก็บตกได้รับเงินสด 10,000 บาทหรือไม่นั้น

นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง กล่าวว่า เรื่องนี้กำลังพิจารณา หากทำทันก็อาจจะเปิดให้มีโอกาสรับเงินสดได้ หากไม่ทันอาจจะให้ไปรวมอยู่ในกลุ่มใช้จ่ายผ่านดิจิทัลวอลเล็ต ซึ่งตรงนี้ยังไม่ได้ข้อสรุป ขอให้อดใจรอ แต่ยืนยันว่าทุกคนที่ลงทะเบียนและได้สิทธิจะได้รับเงิน 10,000 บาทแน่นอน