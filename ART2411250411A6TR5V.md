---
layout: post
code: "ART2411250411A6TR5V"
origin_url: "https://www.khaosod.co.th/sports/news_9519823"
image: "https://github.com/user-attachments/assets/ab9fd6ca-47e1-407b-9114-a6803885a8d9"
title: "เปิดศึก เปตองผู้เปลี่ยนอวัยวะประเทศไทย เตรียมพร้อมลุยชิงแชมป์โลก"
description: "เมื่อวันที่ 24 ตุลาคม 2567 ที่ ห้องประชุม 222 สนามกีฬาราชมังคลากีฬาสถาน นายสัณหณัฐ สีจำปี นายกสมาคมกีฬาผู้เปลี่ยนอวัยวะแห่งประเทศไทย เป็นประธานแถลง"
category: "SPORTS"
language: "th"
date: 2024-11-25T04:42:06.743Z
---

# เปิดศึก เปตองผู้เปลี่ยนอวัยวะประเทศไทย เตรียมพร้อมลุยชิงแชมป์โลก

[![เปิดศึก เปตองผู้เปลี่ยนอวัยวะประเทศไทย เตรียมพร้อมลุยชิงแชมป์โลก](https://www.khaosod.co.th/wpapp/uploads/2024/11/1067911.jpg "เปิดศึก เปตองผู้เปลี่ยนอวัยวะประเทศไทย เตรียมพร้อมลุยชิงแชมป์โลก")](https://www.khaosod.co.th/wpapp/uploads/2024/11/1067911.jpg)

เมื่อวันที่ 24 ตุลาคม 2567 ที่ ห้องประชุม 222 สนามกีฬาราชมังคลากีฬาสถาน นายสัณหณัฐ สีจำปี นายกสมาคมกีฬาผู้เปลี่ยนอวัยวะแห่งประเทศไทย เป็นประธานแถลงข่าวการจัดการแข่งขันกีฬาเปตองผู้เปลี่ยนอวัยวะชิงชนะเลิศแห่งประเทศไทย ครั้งที่ 6 ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โดยมี นางสาวฐปนีย์ โสภณ เลขาธิการสมาคมกีฬาผู้เปลี่ยนอวัยวะแห่งประเทศไทย, นายยุธยา จีนหีต ผู้อำนวยการ ฝ่ายธุรกิจกีฬา ตัวแทนจากการกีฬาแห่งประเทศไทย, นายสุนชัย คำนูณเศรษฐ์ ตัวแทนจากมูลนิธิเพื่อพัฒนา กีฬาเปตอง อดีตอดีตผู้ว่าการการไฟฟ้าฝ่ายผลิตแห่งประเทศไทย พร้อมด้วย รศ.นพ.สุรศักดิ์ กันตชูเวสศิริ หัวหน้าศูนย์ปลูกถ่ายอวัยวะ คณะแพทย์ศาสตร์ โรงพยาบาลรามาธิบดีและประธานเครือข่ายลดบริโภคเค็ม ร่วมแถลง

สมาคมกีฬาผู้เปลี่ยนอวัยวะแห่งประเทศไทย เป็นหน่วยงานที่อยู่ภายใต้การสนับสนุนของการกีฬาแห่งประเทศไทย มีหน้าที่ดูแล ให้การสนับสนุนการภาคประชาชนในเล่นกีฬาและออกกำลังกาย และโดยเฉพาะอย่างยิ่งสำหรับผู้ที่ได้รับการปลูกถ่ายอวัยวะหรือรอรับการปลูกถ่ายอวัยวะ ซึ่งประกอบด้วยผู้ที่ได้รับการปลูกถ่ายอวัยวะไต ตับ ตับอ่อน หัวใจ ปอด รวมถึงการปลูกถ่ายไขกระดูก การเล่นกีฬาและออกกำลังกายถือว่าเป็นเครื่องมือที่ทำให้เกิดสุขภาพกายที่แข็งแรง การเล่นกีฬาและออกกำลังายอย่างสม่ำเสมอ การใช้กีฬามาเป็นส่วนหนึ่งของชีวิตประจำวัน นอกจากนี้การเล่นกีฬายังมีส่วนในการฟื้นฟูสภาพจิตในผู้ที่ได้รับการปลูกถ่ายอวัยวะอีกด้วย ตามผลการวิจัยทางวิชาการ และงานวิจัยทางการแพทย์ทั้งในประเทศและต่างประเทศพบว่า ผู้ที่ได้รับการปลูกถ่ายอวัยวะที่เล่นกีฬาและออกกำลังกายเป็นประจำ จะมีสุขภาพแข็งแรง มีสุขภาพจิตที่เข้มแข็ง มีคุณภาพชีวิตทีดีขึ้น มีทัศนคติที่ดี มีความมั่นใจในการใช้ชีวิตอยู่ในสังคม ดังนั้นทางสมาคมฯ จึงมีการส่งเสริมกิจกรรมกีฬาในกลุ่มผู้ที่ได้รับการปลูกถ่ายอวัยวะและรวมถึงผู้ที่กำลังรอรับการปลูกถ่ายอวัยวะให้เป็นที่รับรู้ และขยายตัวมากยิ่งขึ้น

กีฬาเปตองถือเป็นกีฬาที่พัฒนาทางด้านร่างกายได้อย่างดี ด้วยเป็นกีฬาที่ไม่ซับซ้อน มีการใช้ทักษะส่วนต่าง ๆ ของร่างกายร่วมกัน และที่สำคัญมีการใช้หลักการทางความคิด รวมถึงการวางแผนการเล่น และยังสร้างความสามัคคีทีดีเมื่อมีการเล่นกีฬาเปตองร่วมกัน กีฬาเปตองเป็นกีฬาที่สมาคมกีฬาผู้เปลี่ยนอวัยวะแห่งประเทศไทย ได้นำเสนอเข้าสหพันธ์กีฬาผู้เปลี่ยนอวัยวะโลก เพื่อให้มีการจัดแข่งขันกีฬาเปตองขึ้น เมื่อปี พ.ศ.2550 หรือการแข่งขันกีฬาผู้เปลี่ยนอวัยวะโลก ครั้งที่ 16 โดยจัดขึ้นที่ประเทศไทย และบรรจุในการแข่งขันกีฬาผู้เปลี่ยนอวัยวะโลกตั้งแต่บัดนั้นเป็นต้นมา

และจากการแข่งขันกีฬาผู้เปลี่ยนอวัยวะโลกครั้งล่าสุด ครั้งที่ 24 ที่เครือรัฐออสเตรเลีย ผลการแข่งขันกีฬาผู้เปลี่ยนอวัยวะประเทศไทยจัดอยู่ในอันดับที่ 4 ของโลก รองจากเครือจักรภพอังกฤษ เครือรัฐออสเตรเลีย และประเทศสหรัฐอเมริกา ส่วนในภูมิภาคเอเซียประเทศไทย จัดอยู่ในอับดับที่ 1 โดยทั้งนี้ประเทศไทยสามารถทำเหรียญทองจากกีฬาเปตองได้ทั้งสิ้น 11 เหรียญทอง จากจำนวนเหรียญทองทั้งสิ้น 39 เหรียญทอง การจัดการแข่งขันกีฬาเปตองชิงแชมป์ประเทศไทยในครั้งนี้ ยังเป็นการเตรียมตัวนักกีฬาเปตองเพื่อเตรียมตัวเข้าแข่งขันกีฬาผู้เปลี่ยนอวัยวะโลกปี 2568 ระหว่างวันที่ 17 – 24 สิงหาคม 2568 ณ เมืองเดรสเดน ประเทศเยอรมัน อีกด้วย

การแข่งขันกำหนดจัดขึ้นระหว่างวันที่ 29 พฤศจิกายน ถึง วันที่ 1 ธันวาคม พ.ศ. 2567 ณ สนามมูลนิธิเพื่อพัฒนากีฬาเปตอง แขวงพลับพลา เขตวังทองหลาง จังหวัดกรุงเทพมหานคร โดยมีการจัดการแข่งขัน ทั้งสิ้น 8 ประเภท ด้วยกัน ได้แก่ 1) ประเภทชายเดี่ยว 2) ประเภทหญิงเดี่ยว 3) ประเภทคู่ชาย 4) ประเภทคู่หญิง 5) ประเภทชู้ตติ้งชาย ไม่จำกัดอายุ 6) ประเภทชู้ตติ้งหญิง ไม่จำกัดอายุ 7) ประเภททีม3คน 8) ประเภทเดี่ยวโอเพ่นสำหรับผู้ที่กำลังรอรับการปลูกถ่ายอวัยวะ,ผู้บริจาคและผู้ติดตามที่ดูแลผู้ที่ได้รับการปลูกถ่ายอวัยวะ ทั้งนี้การแข่งขันครั้งนี้มีผู้สมัครเข้าร่วมการแข่งขันกีฬาเปตองผู้เปลี่ยนอวัยวะฯ ทั้งสิ้น จำนวน 81 คน ด้วยกัน

โดยการแข่งขันจะเริ่มแข่งขันตั้งแต่เวลา 08.45 น. จนไปถึงเวลา 17.00 น. ของทุกวัน ผู้สนใจสามารถร่วมเข้าชมการแข่งขันได้ ณ สนามแข่งขันกีฬาเปตองมูลนิธิพัฒนากีฬาเปตอง รามคำแหงซอย 9 ได้ฟรี ไม่มีค่าใช้จ่ายใดๆ ทั้งสิ้น