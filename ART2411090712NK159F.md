---
layout: post
code: "ART2411090712NK159F"
origin_url: "https://www.khaosod.co.th/lifestyle/news_9497575"
image: "https://github.com/user-attachments/assets/2d8e33d5-276d-4b18-85aa-1625d76c8185"
title: "กรมสมเด็จพระเทพฯ พระราชทานพรปีใหม่  และภาพวาดฝีพระหัตถ์ ‘งูขึ้นกระได’  ปีมะเส็ง งูเล็ก 2568"
description: " กรมสมเด็จพระเทพฯ พระราชทานพรปีใหม่และภาพวาดฝีพระหัตถ์..."
category: "LIFESTYLE"
language: "th"
date: 2024-11-09T07:16:08.104Z
---

# กรมสมเด็จพระเทพฯ พระราชทานพรปีใหม่  และภาพวาดฝีพระหัตถ์ ‘งูขึ้นกระได’  ปีมะเส็ง งูเล็ก 2568

[![กรมสมเด็จพระเทพฯ พระราชทานพรปีใหม่  และภาพวาดฝีพระหัตถ์ ‘งูขึ้นกระได’  ปีมะเส็ง งูเล็ก 2568](https://www.khaosod.co.th/wpapp/uploads/2024/11/9052568.jpg "กรมสมเด็จพระเทพฯ พระราชทานพรปีใหม่  และภาพวาดฝีพระหัตถ์ ‘งูขึ้นกระได’  ปีมะเส็ง งูเล็ก 2568")](https://www.khaosod.co.th/wpapp/uploads/2024/11/9052568.jpg)

**กรมสมเด็จพระเทพฯ พระราชทานพรปีใหม่และภาพวาดฝีพระหัตถ์ ‘งูขึ้นกระได’ปีมะเส็ง งูเล็ก 2568 ซึางร้านภูฟ้าจึงนำภาพฝีพระหัตถ์ดังกล่าวมาพิมพ์ลายลงบนสินค้าต่างๆ พร้อมให้ประชาชนจับจองเป็นเจ้าของ**

เมื่อวันที่ 9 พฤศจิกายน ผู้สื่อข่าวรายงานว่า ร้านภูฟ้าขอพระราชทานพระราชานุญาตให้นำภาพฝีพระหัตถ์ งูตัวเล็ก พร้อมพรพระราชทานของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ซึ่งพระราชทานแก่พสกนิกรชาวไทยทุกคนนำมาพิมพ์ลงบนบัตร ส.ค.ส. เพื่อความเป็นสิริมงคลของชีวิตในปี “มะเส็ง งูเล็ก” 2568 นี้ สำหรับภาพฝีพระหัตถ์เป็นภาพ “งูขึ้นกระได” ตัวเล็กๆ ยิ้มหวานหน้าตาน่ารัก ขณะที่พรพระราชทาน ความว่า

“ปีมะเส็ง ปีงูเล็ก ๒๕๖๘

งูขึ้นกระได : ชีวิตก้าวหน้าขึ้นเรื่อยๆ

ปีมะเส็งคิดดูคืองูเล็ก

ผู้ใหญ่เด็กยินดีกันทั่วหน้า

เราเคยเล่นเกมส์กันแต่ก่อนมา

เรียกกันว่าเล่นงูตกกระได

แต่ปีนี้ชีวีจะมีสุข

ยังมีทุกข์กันอยู่ก็สู้ไหว

เรามีแต่ขึ้นบันไดสูงขึ้นไป

งูช่วยเราให้กายใจสบายเอย”

![](https://www.khaosod.co.th/wpapp/uploads/2024/11/462556837_538000095713001_2737796902524167825_n.jpg)

ทั้งนี้ ร้านภูฟ้านำภาพฝีพระหัตถ์ดังกล่าวมาปักบนกระเป๋าเสื้อโปโล จำนวน 7 สี เสื้อโปโลไม่มีกระเป๋า 3 สี เสื้อโปโลพิมพ์ลาย 4 สี เสื้อคอกลมทีเชิ้ต 2 สี เสื้อคอกลมทีเชิ้ต (ทรงหลวม) 2 สี และเสื้อคอกลมพิมพ์ลาย 3 สี เสื้อทุกตัวมีสีสันสวยงาม โดยเสื้อทุกๆ ตัวจะมีชื่อสีต่างๆ ที่เปรียบกับสีสันพรรณไม้ ซึ่งล้วนแล้วแต่เป็นชื่อของความสวยงาม ความสุข ความสบายใจ และความรื่นเริงทั้งสิ้น นอกจากเสื้อหลากสีและหลายแบบแล้ว ทางร้านภูฟ้ายังได้รับพระราชทานพระราชานุญาต ให้นำภาพวาดฝีพระหัตถ์ดังกล่าว นำมาพิมพ์ลงบนสินค้าชนิดต่างๆ เพื่อให้ผู้ซื้อสินค้าเป็นของขวัญ จะได้รับพรพระราชทานอันประเสริฐและเป็นสิริมงคลยิ่ง ทั้งผู้ให้และผู้รับ จะได้มีความสุข ลืมความทุกข์ และ สิ่งร้ายๆ ต่างๆ ที่ผ่านมาใน ปีมะเส็ง พุทธศักราช 2568 โดยทั่วหน้ากัน

![](https://www.khaosod.co.th/wpapp/uploads/2024/11/462550230_919206426807487_1096762077500415784_n.jpg)

สินค้าดังกล่าวได้แก่ สมุดบันทึก กระบอกน้ำ หมวก ปากกา และเครื่องใช้อื่นๆ รวมทั้ง ยังจัดจำหน่าย กระเป๋าผ้า รูปแบบต่างๆ ซึ่งออกแบบ และให้สีโดยผู้ออกแบบจากแบรนด์ “PAINKILLER (ผู้ออกแบบสีเสื้อและผลิตภัณฑ์)” สินค้าชุดนี้จะทยอยวางจำหน่ายที่ร้านภูฟ้าทั้ง 19 สาขา ตั้งแต่วันนี้ และจะจำหน่ายครบทั้งคอลเลคชั่นภายในเดือนพฤศจิกายนเป็นต้นไป รวมถึงสั่งซื้อออนไลน์ได้ที่ http://www.phufa.org/shop หรือผ่านทางแอปพลิเคชั่น ONESIAM SuperApp และติดตามข่าวสารทาง Facebook: PHUFA #PHUFA # PHUFA2568

![](https://www.khaosod.co.th/wpapp/uploads/2024/11/462546030_1275839233860962_5257631953001138105_n.jpg)

![](https://www.khaosod.co.th/wpapp/uploads/2024/11/462553384_563006516462155_6932750120674493899_n.jpg)

![](https://www.khaosod.co.th/wpapp/uploads/2024/11/462557168_2159869601074301_4121027675318417247_n.jpg)

![](https://www.khaosod.co.th/wpapp/uploads/2024/11/462574412_1751648465665861_515454627076877509_n.jpg)