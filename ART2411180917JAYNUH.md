---
layout: post
code: "ART2411180917JAYNUH"
origin_url: "https://www.khaosod.co.th/breaking-news/news_9510837"
image: "https://github.com/user-attachments/assets/f43cfb1a-67b0-4e75-bb89-cca9c6dbe85e"
title: "คุมตัว กฤษอนงค์ ฝากขังศาลอาญาคดีทุจริตฯ เจ้าตัวไม่ยื่นประกัน คืนนี้นอนคุก"
description: "คุมตัว กฤษอนงค์ ฝากขังศาลอาญาคดีทุจริตฯ คดีกรรโชกทรัพย์-ตัวกลางเรียกรับ บอสดิไอคอน บอสพอลส่งทนายค้านประกัน เจ้าตัวไม่ยื่นประกัน ส่งนอนเรือนจำ"
category: "HOT_NEWS"
language: "th"
date: 2024-11-18T09:21:51.777Z
---

# คุมตัว กฤษอนงค์ ฝากขังศาลอาญาคดีทุจริตฯ เจ้าตัวไม่ยื่นประกัน คืนนี้นอนคุก

[![คุมตัว กฤษอนงค์ ฝากขังศาลอาญาคดีทุจริตฯ เจ้าตัวไม่ยื่นประกัน คืนนี้นอนคุก](https://www.khaosod.co.th/wpapp/uploads/2024/11/kritarnong-1.jpg "คุมตัว กฤษอนงค์ ฝากขังศาลอาญาคดีทุจริตฯ เจ้าตัวไม่ยื่นประกัน คืนนี้นอนคุก")](https://www.khaosod.co.th/wpapp/uploads/2024/11/kritarnong-1.jpg)

**คุมตัว กฤษอนงค์ ฝากขังศาลอาญาคดีทุจริตฯ คดีกรรโชกทรัพย์-ตัวกลางเรียกรับ บอสดิไอคอน บอสพอลส่งทนายค้านประกัน เจ้าตัวไม่ยื่นประกัน ส่งนอนเรือนจำ**

เมื่อวันที่ 18 พ.ย.67 ที่ศาลอาญาคดีทุจริตเเละประพฤติมิชอบกลาง ถนนเลียบทางรถไฟ ตลิ่งชัน พนักงานสอบสวน กองบังคับการปราบปรามนำตัว น.ส.กฤษอนงค์ สุวรรณวงศ์ หรือ ‘เจ๊พัช’ ประธานอำนวยการศูนย์ประสานงานส่งเสริมเครือข่าย-ออนไลน์ ผู้ต้องหาคดี กรรโชกทรัพย์ และเป็นตัวกลางเรียกรับสินบน ของผู้บริหารดิไอคอน มายื่นคำร้องฝากขังต่อศาลครั้งเเรกเป็นเวลา 12 วัน

[![](https://www.khaosod.co.th/wpapp/uploads/2024/11/S__396836874-696x464.jpg)](https://www.khaosod.co.th/wpapp/uploads/2024/11/S__396836874.jpg)

โดยวันนี้ พนักงานสอบสวนกองบังคับการปราบปราม คุมตัวมาถึงศาลอาญาคดีทุจริตฯ เวลา 10.20 น. โดยเมื่อรถตู้เข้ามาถึง จอดส่งคณะพนักงานสอบสวนของกองบังคับการปราบปราม ลงที่หน้าอาคาร ซึ่งขณะที่ประตูรถตู้เปิด ผู้สื่อข่าวสังเกตเห็น น.ส.กฤษอนงค์ นั่งอยู่ด้านในสุดติดกระจกหลังคนขับ โดยมีตำรวจหญิง 2 นาย นั่งประกบข้าง โดย น.ส.กฤษอนงค์มีสีหน้าเรียบเฉยและดูอิดโรย

ซึ่งตอนแรกน.ส.กฤษอนงค์ ทำทีจะลุกลงจากรถ เพราะเข้าใจว่าตำรวจจะให้ลงจุดนี้ด้วย ก่อนที่ตำรวจศาลจะแจ้งว่าให้ผู้ต้องหาไปลงด้านหลัง เจ้าหน้าที่จึงปิดประตูรถและขับวนพาไปยังห้องควบคุมตัวผู้ต้องหาด้านหลังอาคาร

ระหว่างที่พนักงานสอบสวนเดินไปขึ้นรถตู้ตำรวจ ผู้สื่อข่าวพยายามสอบถามหลายประเด็น ทั้งเรื่องอาการของน.ส.กฤษอนงค์ ว่ามีความเครียดหรือไม่ รวมถึงมีทนายความเข้ามายื่นประกันตัวแล้วหรือไม่ พนักงานสอบสวนไม่ตอบคำถามใดๆ และเดินขึ้นรถกลับออกไปทันที

ด้าน นายวิฑูรย์ เก่งงาน ทนายความของนายวรัตน์พล วรัทย์วรกุล หรือ ‘บอสพอล’ เปิดเผยทางโทรศัพท์ บอกว่า ทีมทนายความของบอสพอลส่งทีมทนายความมาขอคัดค้านการประกันตัวของน.ส.กฤษอนงค์ สุวรรณวงศ์ หรือ เจ๊พัช ผู้ต้องหาตามหมายจับศาลอาญาคดีทุจริตและประพฤติมิชอบกลาง ข้อหากรรโชกทรัพย์ และเป็นตัวกลางเรียกรับสินบน

นายวิฑูรย์ กล่าวว่า สาเหตุที่ขอคัดค้านการประกันตัวเนื่องจากพฤติกรรมของน.ส.กฤษอนงค์ ไปยุ่งเหยิงกับพยานหลักฐาน เพราะก่อนหน้าที่จะจับกุมประมาณ 1 อาทิตย์ ตัวของน.ส.กฤษอนงค์ เปิดเผยพยานทางฝั่งดิไอคอนผ่านทางเฟซบุ๊ก ทำให้เกรงว่าถ้าได้ประกันตัวไป จะไปยุ่งเหยิงกับพยานอีก และยังพบพฤติกรรมว่าน.ส.กฤษอนงค์ยังเปิดหน้าพยานในไลน์โอเพ่นแชทของเธอ มีการโพสต์การพูดคุกคามพอสมควร ซึ่งทางทีมทนายความเก็บหลักฐานไว้ทั้งหมดแล้ว

ต่อมาช่วงบ่ายมีรายงานว่า ทนายความของน.ส.กฤษอนงค์เข้าพบพูดคุยปรึกษากฎหมายเเล้ว เห็นควรว่ายังไม่ยื่นคำร้องขอปล่อยชั่วคราวในวันนี้

โดยมีทีมทนายความของ นายวรัตน์พล วรัทย์วรกุล หรือ ‘บอสพอล’ ผู้เสียหายมายื่นคัดค้านการปล่อยชั่วคราวหากยื่นประกันตัว เเละติดตามผลการฝากขัง เเต่ไม่ได้ให้สัมภาษณ์กับผู้สื่อข่าว

ซึ่งเมื่อครบกำหนดเวลา 16.30 น.ซึ่ง เป็นเวลาราชการแล้ว เจ้าหน้าที่ราชทัณฑ์จะนำตัว น.ส.กฤษอนงค์ ผู้ต้องหาไปควบคุมในทัณฑสถานหญิงกลางระหว่างฝากขังต่อไป

