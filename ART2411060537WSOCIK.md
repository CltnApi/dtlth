---
layout: post
code: "ART2411060537WSOCIK"
origin_url: "https://www.khaosod.co.th/lifestyle/travel/news_9492533"
image: "https://github.com/user-attachments/assets/10fbe494-5f91-44b9-ad80-81dbdaee3dc6"
title: "รับไฮซีซั่น อุทยานฯหาดเจ้าไหม เปิดแหล่งท่องเที่ยวใหม่ เขาแบนะ งดงาม ตื่นตาตื่นใจ"
description: "ตรัง รับช่วงไฮซีซั่น อุทยานฯหาดเจ้าไหม เปิดแหล่งท่องเที่ยวใหม่ เขาแบนะ สูดอากาศบริสุทธิ์ เดินชมเส้นทางศึกษาธรรมชาติ งดงาม ตื่นตาตื่นใจ หน้าผา-โขดหิน-ไม้ป่า"
category: "LIFESTYLE"
language: "th"
date: 2024-11-06T05:41:59.868Z
---

# รับไฮซีซั่น อุทยานฯหาดเจ้าไหม เปิดแหล่งท่องเที่ยวใหม่ เขาแบนะ งดงาม ตื่นตาตื่นใจ

[![รับไฮซีซั่น อุทยานฯหาดเจ้าไหม เปิดแหล่งท่องเที่ยวใหม่ เขาแบนะ งดงาม ตื่นตาตื่นใจ](https://www.khaosod.co.th/wpapp/uploads/2024/11/ตรง_เปดแหลงทองเทยวใหมเสนทางศกษาธรรมชาตเขาแบนะ_6.jpg "รับไฮซีซั่น อุทยานฯหาดเจ้าไหม เปิดแหล่งท่องเที่ยวใหม่ เขาแบนะ งดงาม ตื่นตาตื่นใจ")](https://www.khaosod.co.th/wpapp/uploads/2024/11/ตรง_เปดแหลงทองเทยวใหมเสนทางศกษาธรรมชาตเขาแบนะ_6.jpg)

**ตรัง รับช่วงไฮซีซั่น อุทยานฯหาดเจ้าไหม เปิดแหล่งท่องเที่ยวใหม่ เขาแบนะ สูดอากาศบริสุทธิ์ เดินชมเส้นทางศึกษาธรรมชาติ งดงาม ตื่นตาตื่นใจ หน้าผา-โขดหิน-ไม้ป่า และเกาะใหญ่น้อยท้องทะเล**

6 พ.ย. 67 – ผู้สื่อข่าวรายงานว่า อุทยานแห่งชาติหาดเจ้าไหม จังหวัดตรัง ได้เปิดแหล่งท่องเที่ยวใหม่ต้อนรับช่วงไฮซีซั่น หรือ ฤดูกาลท่องเที่ยว คือ โครงการศึกษาเส้นทางธรรมชาติเขาแบนะ ระยะทาง 850 เมตร ซึ่งสร้างขึ้นด้วยงบประมาณกลุ่มจังหวัดภาคใต้ฝั่งอันดามัน

![](https://www.khaosod.co.th/wpapp/uploads/2024/11/ตรง_เปดแหลงทองเทยวใหมเสนทางศกษาธรรมชาตเขาแบนะ_10.jpg)

โดยจะเริ่มเดินจากริมฝั่งไปตามทางเดินลอยน้ำด้านทิศเหนือ แล้วขึ้นไปสู่เส้นทางศึกษาธรรมชาติ ที่มีทั้งพื้นที่เรียบ ขึ้นเนิน และทางลาดชัน ซึ่งตลอดเส้นทางนักท่องเที่ยวจะได้ตื่นตาตื่นใจกับโขดหินรูปร่างแปลกตา ทั้งที่ตั้งสูงตระหง่านริมหน้าผา และลึกเข้าไปในซอกลับ รวมทั้งชมไม้ป่า และฝูงปลานานาชนิด

![](https://www.khaosod.co.th/wpapp/uploads/2024/11/ตรง_เปดแหลงทองเทยวใหมเสนทางศกษาธรรมชาตเขาแบนะ_1.jpg)

นอกจากนั้น ภายในเส้นทางยังมีจุดแวะพัก และจุดชมวิวที่สามารถแลเห็นเกาะใหญ่น้อยในท้องทะเลตรัง เพื่อให้นักท่องเที่ยวได้ยืนสูดอากาศบริสุทธิ์ และเก็บภาพความประทับใจ

![](https://www.khaosod.co.th/wpapp/uploads/2024/11/ตรง_เปดแหลงทองเทยวใหมเสนทางศกษาธรรมชาตเขาแบนะ_2.jpg)

จากนั้นเมื่อเดินต่อไปจนใกล้ถึงจุดสิ้นสุดเส้นทาง จะมีจุดลงเดินชายหาด เพื่อให้นั่งพักได้อย่างสบายด้วย ส่วนเขาแบนะด้านทิศใต้ ก็ยังคงมีเส้นทางศึกษาธรรมชาติเดิม ที่นักท่องเที่ยวสามารถเดินลอดอุโมงค์ขนาดเล็ก และขึ้นบันไดไปยังจุดชมพะยูน ซึ่งจะแลเห็นพื้นที่แหล่งหญ้าทะเล ร่องน้ำการเดินเรือ และวิถีชีวิตของชาวประมง รวมถึงแหลมหยงหลำ และเกาะมุกด์ ด้วย

![](https://www.khaosod.co.th/wpapp/uploads/2024/11/ตรง_เปดแหลงทองเทยวใหมเสนทางศกษาธรรมชาตเขาแบนะ_3.jpg)

ทั้งนี้ ด้วยบรรยากาศแบบปลายฝนต้นหนาวในช่วงนี้ จึงทำให้จังหวัดตรังมีอากาศไม่ค่อยร้อน มีแสงแดดบางเบา และมีลมทะเลพัดเอื่อยเย็นสบายๆ จึงเหมาะต่อการเดินทางมาเที่ยวชมเส้นทางศึกษาธรรมชาติเขาแบนะ เป็นอย่างยิ่ง ทำให้มีผู้คนทุกวัยสนใจเดินทางมาสัมผัสแหล่งท่องเที่ยวใหม่แห่งนี้กันอย่างไม่ขาดสายตลอดทั้งวัน

![](https://www.khaosod.co.th/wpapp/uploads/2024/11/ตรง_เปดแหลงทองเทยวใหมเสนทางศกษาธรรมชาตเขาแบนะ_7.jpg)

ซึ่งอุทยานแห่งชาติหาดเจ้าไหม จะเปิดให้เข้าชมได้ทุกวัน เวลา 08.30-16.30 น. หรือสอบถามข้อมูลเพิ่มเติมได้ที่โทร.(075) 829-967 (ที่ทำการ) และ (080) 572-2583 (ศูนย์บริการนักท่องเที่ยว)

![](https://www.khaosod.co.th/wpapp/uploads/2024/11/ตรง_เปดแหลงทองเทยวใหมเสนทางศกษาธรรมชาตเขาแบนะ_9.jpg)

สำหรับเขาแบนะ ถือเป็นเขาหินปูนซึ่งมีความหลากหลายทางชีวภาพ และพรรณไม้ป่าชายหาด เช่น จิกทะเล, เตยทะเล, สลัดได, โพทะเล รวมถึงสัตว์ป่าที่อาศัยอยู่ เช่น นกกก, เหยี่ยวแดง, ลิงแสม นอกจากนี้ ยังมีสัตว์ทะเลน้อยใหญ่ เช่น กุ้ง หอย ปู ปลา ที่หลบซ่อนอยู่ตามโขดหินรอบเขา และมีอ่าวที่อุดมสมบูรณ์ด้วยปะการังน้ำตื้น เช่น ปะการังจอก, ปะการังผึ้ง, ปะการังสมอง รวมทั้งยังเป็นแหล่งประวัติศาสตร์ที่สำคัญอีกแห่งหนึ่งของจังหวัดตรัง เนื่องจากมีการค้นพบภาพเขียนสีโบราณ อายุประมาณ 2-4 พันปี ที่บริเวณริมหน้าผาด้วย