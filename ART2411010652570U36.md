---
layout: post
code: "ART2411010652570U36"
origin_url: "https://www.khaosod.co.th/entertainment/news_9484155"
image: "https://github.com/user-attachments/assets/8f755047-91e8-43af-90e0-fbb05c3cac55"
title: "ซี-เอมี่ เปิดใจถึงเพื่อนสนิทที่จากไป อ๋อม อรรคพันธ์ พร้อมกับความสงสัยที่ยังหาคำตอบไม่ได้"
description: "2 นักแสดงคู่รัก ซี-เอมี่ เปิดใจถึงเพื่อนสนิทที่จากไป อ๋อม อรรคพันธ์ พร้อมกับความสงสัยที่ยังหาคำตอบไม่ได้ ทำไมเขาถึงไม่มั่นใจตัวเอง"
category: "ENTERTAINMENT"
language: "th"
date: 2024-11-01T13:20:29.709Z
---

# ซี-เอมี่ เปิดใจถึงเพื่อนสนิทที่จากไป อ๋อม อรรคพันธ์ พร้อมกับความสงสัยที่ยังหาคำตอบไม่ได้

[![ซี-เอมี่ เปิดใจถึงเพื่อนสนิทที่จากไป อ๋อม อรรคพันธ์ พร้อมกับความสงสัยที่ยังหาคำตอบไม่ได้](https://www.khaosod.co.th/wpapp/uploads/2024/10/cm-Red.jpg "ซี-เอมี่ เปิดใจถึงเพื่อนสนิทที่จากไป อ๋อม อรรคพันธ์ พร้อมกับความสงสัยที่ยังหาคำตอบไม่ได้")](https://www.khaosod.co.th/wpapp/uploads/2024/10/cm-Red.jpg)

2 นักแสดงคู่รัก ซี-เอมี่ เปิดใจถึงเพื่อนสนิทที่จากไป อ๋อม อรรคพันธ์ พร้อมกับความสงสัยที่ยังหาคำตอบไม่ได้ ทำไมเขาถึงไม่มั่นใจตัวเอง

![](https://www.khaosod.co.th/wpapp/uploads/2024/10/DSC07833.jpg)

คู่สามีภรรยา **“ซี ศิวัฒน์”** และ **“เอมี่ กลิ่นประทุม”** ควงแขนกันมาเปิดใจในรายการ **WOODY FM** แบบลึกซึ้งถึงเรื่องราวความรัก 19 ปี พร้อมเผยถึงเพื่อนรัก **“อ๋อม อรรคพันธ์”** พระเอกหนุ่มที่เพิ่งเสียชีวิตไป ว่าเขาเป็นคนแบบไหน

**คุณทั้งคู่คบกันมา 19 ปี ?**

**ซี :** _คบกับมา 9 ปี แล้วก็ Anniversary 10 ปี รวมกันเป็น 19 ปี ไม่น่าเชื่อว่าเราสองคนจะทนกันได้นานขนาดนี้_

**เวลาที่คนเราอยู่ด้วยกันในวันแรกกับวันนี้ แน่นอนว่าเราเปลี่ยนทุกวินาที มีช่วงไหนไหมที่รู้สึกว่าไม่เข้ากันเลย** **?**

ADVERTISEMENT

**ซี :** มีตั้งแต่ช่วงแรกๆ ที่คบกันเลย ไม่เข้ากันเลย ไม่มีอะไรเหมือนกันเลย จนกระทั่งวันนี้ก็ยังไม่มีอะไรที่เข้ากันสักอย่าง

**เอมี่ :** วันนี้ก็ยังไม่เข้า (หัวเราะ) อย่างที่พี่วู้ดดี้เจอเอมี่ก็ไม่ค่อยอยู่กับซีนะ

**มิติไหนที่มีความแตกต่างกัน** **?**

**ซี** : อย่างที่ผมเคยพูดไว้ว่าไม่ทราบว่าคู่อื่นเป็นยังไง คู่อื่นอาจจะมีช่วง Puppy Love เป็นช่วงมีความสุข เราเป็นแบบนั้นแต่สั้นมาก เพราะว่าเราสองคนเกิดมาที่เป็นผู้นำทั้งคู่ เอมี่ จะเลี้ยงน้องดูแลครอบครัวมา ผมมีความเป็นผู้นำ มีความมั่นใจในตัวเองสูงมาก เมื่อสองคนมาเจอกันมันเหมือนเสือสองตัวอยู่ถ้ำเดียวกันไม่ได้ เพราะฉะนั้นเราจะมีความเป็นตัวเอง 100% มันจึงขัดแย้งกันอย่างมหาศาล

![](https://www.khaosod.co.th/wpapp/uploads/2024/10/S__48644100.jpg)

**เอมี่ :** จะเป็นแบบฉันก็มีเหตุผลของฉัน เธอก็มีเหตุผลของเธอ แล้วเราก็ใช้ชีวิตมาแบบนี้ รู้สึกว่าทางนี้คือดีกว่า แต่พอไปๆมาๆ มันกลับกลายเป็นเติมเต็มซึ่งกันและกันโดยที่มันแปลกๆ โดยที่ไม่มีใครสามารถเปลี่ยนฉันได้แน่นอน แต่พอคบกันทำไมฉันยอมฟังเธอ ทำไมเธอยอมฟังฉัน

**ซี :** เหมือนเรามีวิวัฒนาการทางด้านความคิดโดยเฉพาะบริบทของความรัก มันเปลี่ยนแปลงไปตอนไหนก็ไม่รู้ ทั้งๆที่ช่วงแรกคือคน 2 คนที่ชอบกัน แต่นิสัยเป็นสิ่งที่ไม่ชอบเลย เมื่อก่อนคือไม่ใช่เลยแล้วไม่คิดว่าจะมาเติมเต็ม คือมันล้นแก้วเรามาก ด่ากันตลอดเวลา

อยู่ๆวันหนึ่งเรากลับไปฟังอีกฝ่ายหนึ่งโดยที่เราก็ไม่รู้ตัว เขาและผมไม่ใช่สเปกของกันและกันตั้งแต่แรก คิดว่าไม่น่ารอดแต่ด้วยอะไรก็ไม่รู้ จนกระทั่งเราทะเลาะกันช่วงปีแรกหรือว่าเราจะหยุดแค่นี้ ไม่รู้ว่าเกิดอะไรขึ้นกับเขา เพราะผมรู้สึกไม่ไหวแล้ว พอเดินเข้าไปในบ้าน เขาก็เดินมาจับมือว่า เฮ้ย! หรือว่าอีกสักฮึบไหม ซึ่งเขาไม่เคยพูดเลย

**เอมี่** : เราโตมาแบบคนเอาใจ ผิดถูกยังไงเธอก็ต้องง้อฉัน เป็นคนเอาแต่ใจตัวเองมากๆ แล้วคนนี้เขาไม่ตามเรา ทำให้เรามองย้อนดูตัวเอง เลยคิดว่าคนนี้น่าสนใจ ท้าทาย ที่ทำให้ตัวเราอยากปรับปรุงตัวเอง ทั้งๆที่อยู่มาบนโลกใบนี้ไม่เคยอยากปรับปรุงตัวเองเลย

**อะไรที่คุณปรับ** **?**

**เอมี่ :** การยอม ปกติไม่เคยยอมรู้สึกว่าเราถูกเสมอ ถ้าเธอรักฉันเธอต้องเข้าใจฉัน เขาทำให้เรายอมเข้าไปจับมือแล้วขอโทษคนแรก แปลกประหลาดมาก การขอโทษคือเหมือนเป็นการเสียศักดิ์ศรีมาก แล้วเราได้คุยกัน แล้วได้ฟังอีกฝ่ายว่าเขารู้สึกยังไง ทำให้เราโตขึ้น ตั้งแต่ใช้ชีวิตมารู้สึกว่าเพิ่งจะเป็นผู้ใหญ่ตอนคบกับเขา

![](https://www.khaosod.co.th/wpapp/uploads/2024/10/S__48644103.jpg)

**เรื่อง** **Sex คุยกันไหม ?**

**ซี :** คุยจริงจังไม่มี แต่คุยออกโซเชียลมีเดียแบบตลกมีพูด ในช่วงเวลานี้เอมี่เขาจะเป็นช่วงที่โฟกัสหนักมาก ผมจะไม่กดดัน แต่มีอำแกล้งในโซเชียลมีเดีย แต่ถ้าเขาไม่ก็คือไม่ จะเข้าใจเขา เพราะผมจะให้เกียรติเขามากในเรื่องนี้

_**ผมจะเข้าใจว่าบางทีที่เขาจะต้องโฟกัสอะไรก็แบบเหนื่อยแล้ว ซึ่งเขามีบอกวิธีการนะ ว่าให้ผมคลุกวงในไปเลยไม่ต้องมาขออนุญาต แต่มีนะถ้าเกิดผมไม่ไหวจริงๆ ผมก็ไม่แคร์นะ**_

**การจากไปของ อ๋อม อรรคพันธ์ รู้ว่าพวกคุณรักเขามาก เลยอยากพูดเรื่องของการจากลา เรามีเวลาอยู่บนโลกนี้ที่จำกัดกับตัวเองและคนที่เรารัก หรือแม้แต่เพื่อนที่จากไปได้มีโอกาสได้คุยกันบ้างไหม** **?**

**ซี :** คุยครับ แต่ว่าอาจจะไม่ได้คุยแบบจริงจัง เมื่อก่อนตอนเราไปปาร์ตี้กันก็จะมี อ๋อม อรรคพันธ์ มา เขาจะมีอยู่คาแรคเตอร์หนึ่งคือ มีความไม่มั่นใจในตัวเอง เวลาที่อยู่ในสังคมเพื่อนด้วยกันแล้วกลัวว่าจะไม่ได้ถูกรัก สมมติว่าถ้านั่งกับพี่วู้ดดี้ เขาจะถามพี่บ่อยมากว่า พี่วู้ดดี้รักผมไหม รำคาญผมหรือเปล่า

ซึ่งแล้วสักพักหนึ่งเขาก็จะถามอีกว่า พี่รักผมไหม _จริงๆแล้วเราอยู่ตรงนั้นเพื่อเขาเสมอ ทั้งๆที่ผมรำคาญมันแต่จะอยู่กับมัน_ แล้วเอมี่ก็เป็นแบบนั้น ที่เอมี่ร้องไห้เสียใจเพราะรู้สึกกับบางโมเมนต์ที่อาจจะพูดออกไปโดยที่ไม่ได้ตั้งใจ แล้วทำให้เราได้รู้ว่าบางทีไม่รู้จริงๆนะ ว่าคนๆนี้เราจะมีโอกาสได้เห็นหน้าเขาไปอีกนานแค่ไหน หรือแม้กระทั่งตัวเอง

![](https://www.khaosod.co.th/wpapp/uploads/2024/10/S__48644101.jpg)

**เอมี่ กลิ่นประทุม :** (น้ำตาไหล) เราจะเป็นคนที่เพื่อนเข้าถึงง่าย ทุกคนจะโทรหาเรา อ๋อมก็เช่นกันเขาจะคุยกับเราบ่อย แต่เราจะเป็นคนรำคาญ จะมีด่าเหมือนกัน อย่างเช่นถ้าใครโทรหามากๆก็จะไม่รับโทรศัพท์แล้ว ซึ่งมีอยู่ช่วงหนึ่งอ๋อมเขาก็จะโทรมา เราก็รับบ้างไม่รับบ้าง

แต่พอรู้ว่าเขาป่วยเราต้องไปหามันนะ ต้องไปให้กำลังใจ ซึ่งช่วงแรกๆ โทรคุยตลอด พอหลังๆ รู้สึกว่าเขาดีขึ้นแล้ว เราไม่ค่อยได้ไปหา ไม่ได้สนใจ _**พอย้อนกลับไปดูแชทก็จะมีประโยคหนึ่งว่า… “ถ้าว่างก็มาหาด้วยนะ ไม่อยากไปไหนไม่อยากให้ใครเห็น” แล้วเราไม่รีบไปหาเขาเลย**_

รู้สึกว่าเราเป็นหนึ่งในไม่กี่คนที่เขายอมพูดแบบนี้ และ_มี่ไม่รู้เวลามันจะมีอยู่แค่นั้นนะเราคิดว่าเขาดีขึ้นแล้ว เลยเป็นความรู้สึกที่แย่_ แล้วเราไม่เคยเสียใครแบบใกล้ตัว เลยจัดการอารมณ์ไม่เป็น อย่างพี่ซีเขาจะปล่อยวางอารมณ์ได้ แต่เราจะเป็นคนคิดวนไปวนมา ว่าตอนนี้เขาอยู่ไหน จะรู้ไหมว่าเรารักเขานะ เราเป็นเพื่อนนะแต่บางทีเรามองข้ามไป เดี๋ยวพรุ่งนี้ไปๆ จนมันไม่มีแล้ว ในวันที่จะได้คุยกับเขาอีก (น้ำตาไหล)

![](https://www.khaosod.co.th/wpapp/uploads/2024/10/S__48644105.jpg)

**อ๋อม อรรคพันธ์ ในมุมที่คนไม่เคยเห็นตัวตนเป็นยังไงถึงทำให้พวกคุณรักเขา** **?**

**ซี :** ผมว่าเขาเป็นคนที่จริงใจมากๆ เป็นคนที่ไม่ได้คิดอะไรซับซ้อนเลย เป็นยังไงพูดแบบนั้น แล้วมีความเป็นสุภาพบุรุษโดยเฉพาะกับทีมงาน เวลาเขาถ่ายละครผมไม่เคยร่วมงานกับเขา เพิ่งจะมาทราบว่าเวลาอ๋อมเห็นแม่บ้านมาทำงาน เขาก็จะสะกิดทีมงานว่าช่วยเอาเงินไปให้หน่อยโดยที่ไม่ได้ออกหน้า

เพราะถ้าเกิดอ๋อมเดินไปเดี๋ยวเขาจะอาย เขาเป็นคนแบบนั้น ถึงผมจะเป็นเพื่อนกับเขามานาน ผมเกิด 27 ม.ค. ส่วนอ๋อมเกิดวันที่ 28 ม.ค. ทุกปีอ๋อมก็จะมางานวันเกิดผมเสมอ เขาเป็นผู้ชายธรรมดาทั่วไป แต่_**ทุกวันนี้ผมเองก็ไม่รู้จริงๆ ว่าเพราะอะไรเวลามาอยู่ด้วยกันแบบนี้แล้ว เขาถึงไม่มั่นใจในตัวเอง แล้วก็มีคาแรคเตอร์ที่แปลกๆ กลัวเพื่อนจะไม่รักหรือรำคาญ ที่พูดวนอะไรแบบนี้**_

ซึ่งผมไม่เคยได้มีโอกาสจับเข่าคุยกันจริงจัง แต่ทุกครั้งเชื่อไหมแม้ว่าผมจะเป็นคนเดียวที่คุยกับอ๋อมมากที่สุด ทุกวันนี้ผมยังไม่รู้เลยว่ามันคุยกับผมเรื่องอะไรบ้าง แต่ที่บอกได้คือคำว่า มึงรักกูหรือเปล่า ทุกคนที่ไปถามอ๋อมจะพูดประโยคนี้เสมอ บางทีพูด 10-20 ครั้ง คนก็รำคาญเพราะอยากจะคุยเรื่องอื่น

_ถ้าถามว่าทำไมคนถึงรักอ๋อม ณ โมเมนต์ตอนนั้นคืออาจจะมองว่าน่ารำคาญ แต่ความเป็นจริงแล้วนี่คือ เป็นผู้ชายคนหนึ่งที่มีความน่ารักมาก ที่เขาต้องการความรัก คือเป็นพระเอกแนวหน้าของประเทศไทย เขาไม่มีความอีโก้อะไรเลย ให้เกียรติทุกคนเสมอ นี่เป็นเหตุที่ทุกคนมาถามผมว่าทำไมถึงนั่งคุยกับเขาได้_ เพราะผมรู้ว่าเขาเป็นคนดี ถ้าคนๆนี้ต้องการความรักจากผมขนาดนี้ เราก็อยู่ให้เขาถาม และผมอยู่แบบนี้ตลอดจริงๆ กล้าพูดได้เต็มปากเลยในทุกๆ ปีที่เราได้มาเจอกัน ผมอยู่ตรงนั้นกับเขาเสมอ

![](https://www.khaosod.co.th/wpapp/uploads/2024/10/DSC07808.jpg)