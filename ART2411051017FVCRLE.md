---
layout: post
code: "ART2411051017FVCRLE"
origin_url: "https://www.khaosod.co.th/breaking-news/news_9491689"
image: "https://github.com/user-attachments/assets/2dbde91e-db1b-4879-901c-c29342986092"
title: "'หนิง' รับทราบหมายเรียก หลัง 'เมียบิ๊กโจ๊ก' แจ้งเอาผิด ลั่นยิงนกไม่ใช้กระสุนหมด พร้อมสู้"
description: "'หนิง' รับทราบหมายเรียก หลัง 'เมียบิ๊กโจ๊ก' แจ้งเอาผิด ตน-สามี แจ้งความเท็จ ตร.ขอหมายจับ ศาลให้ออกหมายเรียกแทน ลั่นยิงนกไม่ใช้กระสุนหมด พร้อมสู้"
category: "HOT_NEWS"
language: "th"
date: 2024-11-05T11:37:21.281Z
---

# 'หนิง' รับทราบหมายเรียก หลัง 'เมียบิ๊กโจ๊ก' แจ้งเอาผิด ลั่นยิงนกไม่ใช้กระสุนหมด พร้อมสู้

[!['หนิง' รับทราบหมายเรียก หลัง 'เมียบิ๊กโจ๊ก' แจ้งเอาผิด ลั่นยิงนกไม่ใช้กระสุนหมด พร้อมสู้](https://www.khaosod.co.th/wpapp/uploads/2024/11/ning.jpg "'หนิง' รับทราบหมายเรียก หลัง 'เมียบิ๊กโจ๊ก' แจ้งเอาผิด ลั่นยิงนกไม่ใช้กระสุนหมด พร้อมสู้")](https://www.khaosod.co.th/wpapp/uploads/2024/11/ning.jpg)

**‘หนิง’ รับทราบหมายเรียก หลัง ‘เมียบิ๊กโจ๊ก’ แจ้งเอาผิด ตน-สามี แจ้งความเท็จ ตร.ขอหมายจับ ศาลให้ออกหมายเรียกแทน ลั่นยิงนกไม่ใช้กระสุนหมด พร้อมสู้**

กรณี น.ส.ธณัฎฐา (สงวนนามสกุล) อายุ 50 ปี ผู้เสียหาย แจ้งความต่อพนักงานสอบสวน สน.พระโขนง เมื่อวันที่ 20 ต.ค. ที่ผ่านมาว่า ภรรยาบิ๊กตำรวจ เข้าไปขโมยทรัพย์สินในห้องพักในคอนโดมิเนียม ซอยสุขุมวิท 101 โดยผู้เสียหายพักอยู่ที่คอนโดแห่งนี้ แต่ขณะนั้นย้ายไปพักอยู่ย่านพุทธมณฑล เนื่องจากทำงานที่ร.ร.นายร้อยตำรวจ ส่วนสามีจะพักที่คอนโดฯเป็นประจำ ต่อมาวันที่ 18 ส.ค. ภรรยานายตำรวจคนดัง ใช้คีย์การ์ดเข้าไปในห้อง พบว่าทรัพย์สิน 6 รายการหายไป ค่ากว่า 5 ล้าน โดยเป็นทรัพย์สินที่ตนและสามีซื้อมา เพื่อเตรียมใช้ในงานแต่งงาน หลังเกิดเหตุทวงถามโดยตลอด แต่ไม่สามารถติดต่อภรรยานายตำรวจยศนายพลได้ จึงเข้าแจ้งความนั้น

[![](https://www.khaosod.co.th/wpapp/uploads/2024/11/Screenshot-2024-11-05-170615-696x415.jpg)](https://www.khaosod.co.th/wpapp/uploads/2024/11/Screenshot-2024-11-05-170615.jpg)

เมื่อวันที่ 5 พ.ย.67 จากกรณีที่มีกระแสข่าวว่า ทางพนักงานสอบสวน สน.พระโขนง ไปขอศาลอาญากรุงเทพใต้ในการออกหมายจับ น.ส.หนิง ธณัฏฐา (ขอสงวนนามสกุล) พ.ต.อ.ภีมพจน์ แฟนหนุ่ม และหลานชาย ข้อหาร่วมกันแจ้งความเท็จกลั่นแกล้งผู้อื่นให้ได้รับโทษทางอาญา หลังจากที่นางศิรินัดดา หักพาล ภรรยา พล.ต.อ.สุรเชชษฐ์ หักพาล อดีตรอง ผบ.ตร. แจ้งความกรณีแจ้งความผิด ที่กล่าวหาว่าร่วมกันลักทรัพย์ในเคหสถาน ร่วมกันบุกรุกเคหสถาน

[![](https://www.khaosod.co.th/wpapp/uploads/2024/11/S__16171128_0-696x434.jpg)](https://www.khaosod.co.th/wpapp/uploads/2024/11/S__16171128_0.jpg)

ผู้สื่อข่าวรายงานว่า ขณะที่ศาลอาญากรุงเทพใต้ ยกคำร้องขอหมายจับ และให้เจ้าหน้าที่ตำรวจออกเป็นหมายเรียกแทน โดยให้เหตุผลว่าผู้ถูกกล่าวหามีที่อยู่เป็นหลักแหล่ง

[![](https://www.khaosod.co.th/wpapp/uploads/2024/11/lakkhong-696x392.jpg)](https://www.khaosod.co.th/wpapp/uploads/2024/11/lakkhong.jpg)

ผู้สื่อข่าวลงพื้นที่ สน.พระโขนง เพื่อมาติดตามความคืบหน้า ซึ่งผู้สื่อข่าวได้รับรายงานว่า ศาลเห็นว่าน.ส.ธณัฏฐา มีที่อยู่เป็นหลักแหล่ง จึงอนุมัติเป็นการออกหมายเรียกแทน

ผู้สื่อข่าวโทรศัพท์พูดคุยกับ น.ส.ธณัฎฐา (ขอสงวนนามสกุล) อายุ 50 ปี ผู้เสียหาย ยอมรับว่า ตนทราบเรื่องแล้ว โดยโทรไปคุยกับทางเจ้าที่ตำรวจที่สน.พระโขนง แต่ก็ยังไม่ได้พูดคุยอะไรมาก เนื่องจากช่วงประมาณ 3 วันที่แล้ว ตนจับสังเกตว่าโทรศัพท์ของตน ถูกดักฟังจากกลุ่มบุคคลหนึ่ง โดยมีเจ้าหน้าที่ตำรวจแจ้งมา จึงไม่อยากพูดคุยกับใครผ่านทางโทรศัพท์

เมื่อถามว่า รู้สึกกังวลกับการออกหมายเรียกในข้อหาแจ้งความเท็จหรือไม่นั้น น.ส.ธณัฏฐา ยืนยันว่า ไม่รู้สึกกังวลแต่อย่างใด เพราะมีหลักฐานทุกอย่างชัดเจน และทุกอย่างก็ต้องไปว่าความกันในชั้นศาล สู้ไปตามกระบวนการยุติธรรม และถ้าหากตนมีความผิดในการแจ้งความเท็จจริง

“ขอยืนยันว่า ไม่ได้มีการแจ้งความเท็จแต่อย่างใด โดยหลังจากนี้พร้อมสู้คดี เพราะไม่ได้ทำอะไรผิดและถูกกลั่นแกล้งสารพัดโดยมีการทำ AI เช่นว่าดิฉันเป็นภรรยาน้อย มีผัวมาแล้ว 4 คน ซึ่งไม่เป็นความจริง แต่ไม่ต้องห่วงดิฉันมีหลักฐานเยอะ ยิงนกดิฉันไม่ใช้กระสุนหมดหรอก ถ้าพี่ไม่มีหลักฐานแน่นพอ ศาลคงไม่ออกหมายจับ” น.ส.ธณัฎฐา กล่าว

ขณะที่ผู้สื่อข่าวพยายามสอบถามว่า จะเข้าให้ปากคำวันไหน น.ส.ธณัฎฐา กล่าวไม่ได้ว่าจะเดินทางมาให้ปากคำเพิ่มเติมที่สน.พระโขนงในวันไหน แต่ก็คงเร็วๆ นี้ เดี๋ยวไปวันไหน จะแจ้งให้ทราบต่อไป

ต่อมาผู้สื่อข่าวติดต่อ พ.ต.อ.ชัยวัฒน์ ประดับชัย ผู้กำกับการสน.พระโขนง เพื่อสอบถามข้อมูลในเรื่องของการออกหมายเรียกหรือหมายจับ พ.ต.อ.ชัยวัฒน์ กล่าวว่า ก็เป็นไปตามที่เป็นข่าว ซึ่งส่วนตัวแล้วตนเองไม่ขอลงรายละเอียดหรือให้ข้อมูลข้อมูลอะไรมากนัก แต่ยืนยันว่าจะให้ความเป็นธรรมกับทั้งสองฝ่าย