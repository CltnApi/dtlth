---
layout: post
code: "ART2411110642U6NREX"
origin_url: "https://www.khaosod.co.th/special-stories/news_9499925"
image: "https://github.com/user-attachments/assets/f81406d7-d3f6-4257-8f0f-5d2b8ea526d9"
title: "มาดามฮวงจุ้ย เยี่ยม ตี่ลี่ฮวงจุ้ย รับเสียใจ ขอโทษผู้เสียหาย ครอบครัวไม่ยื่นประกัน"
description: "มาดามฮวงจุ้ย โผล่กองปราบ เยี่ยม ตี่ลี่ฮวงจุ้ย รับเสียใจต่อเหตุการณ์ ขอโทษผู้เสียหายทั้งหมด ยินดีให้ความร่วมมือกับตำรวจเต็มที่ ครอบครัวยังไม่ยื่นประกัน"
category: "SPECIAL_STORIES"
language: "th"
date: 2024-11-11T06:57:15.300Z
---

# มาดามฮวงจุ้ย เยี่ยม ตี่ลี่ฮวงจุ้ย รับเสียใจ ขอโทษผู้เสียหาย ครอบครัวไม่ยื่นประกัน

[![มาดามฮวงจุ้ย เยี่ยม ตี่ลี่ฮวงจุ้ย รับเสียใจ ขอโทษผู้เสียหาย ครอบครัวไม่ยื่นประกัน](https://www.khaosod.co.th/wpapp/uploads/2024/11/madamfengshui11-10-01.jpg "มาดามฮวงจุ้ย เยี่ยม ตี่ลี่ฮวงจุ้ย รับเสียใจ ขอโทษผู้เสียหาย ครอบครัวไม่ยื่นประกัน")](https://www.khaosod.co.th/wpapp/uploads/2024/11/madamfengshui11-10-01.jpg)

_**มาดามฮวงจุ้ย โผล่กองปราบ เยี่ยม ตี่ลี่ฮวงจุ้ย รับเสียใจต่อเหตุการณ์ ขอโทษผู้เสียหายทั้งหมด ยินดีให้ความร่วมมือกับตำรวจเต็มที่ ครอบครัวยังไม่ยื่นประกัน**_

วันที่ 11 พ.ย. 2567 ที่ กองบังคับการปราบปราม กองบัญชาการตำรวจสอบสวนกลาง น.ส.นภัสวรรณ จิรเจริญเวศน์ หรือ มาดามฮวงจุ้ย ในนามของ บริษัทเจริญเวศน์อินเตอร์ บิสิเนส จำกัด พร้อมนาย รณณรงค์ แก้วเพ็ชร์ ประธานเครือข่ายมูลนิธิรณรงค์ทวงคืนความยุติธรรมในสังคม ทนายความส่วนตัว เดินทางมาให้ข้อมูลกับตำรวจ พร้อมกับเข้าเยี่ยม นายธนวันต์ จิรเจริญเวศน์ หรือ “ตี่ลี่ฮวงจุ้ย” น้องชาย หลังจากถูกจับกุมเมื่อช่วงเช้ามืดที่ผ่านมา

ทราบว่าน้องชายถูกจับก็ตอนที่เห็นข่าวเพราะว่าวันนี้ได้มีการแถลงข่าว **เพื่อชี้แจงรายละเอียดว่าครอบครัวไม่ได้มีส่วนเกี่ยวข้องกับสิ่งที่น้องชายทำ** ซึ่งปกติตนก็ไม่ค่อยได้คุยกับน้องชายอยู่แล้ว เพราะเนื่องจากมีทัศนคติและความคิดเห็นที่ไม่ตรงกัน จึงไม่อยากคุยกันมาก เพื่อหลีกเลี่ยงการปะทะ เพราะไม่อยากให้ครอบครัวไม่สบายใจ

ที่ผ่านมาครอบครัวก็ไม่เคยรู้ถึงปัญหาของน้องชาย มาทราบในตอนที่เป็นข่าวแล้ว เวลาถามน้องชายก็จะปฏิเสธเสมอ

ตอนนี้สภาพจิตใจของครอบครัวย่ำแย่มาก ไม่มีพ่อแม่คนไหนที่ สั่งสอนลูกตัวเองให้มีพฤติกรรมแบบนี้ ครอบครัวอยากขอโทษผู้เสียหาย พร้อมรับผิดชอบโดยการให้ข้อมูลและข้อเท็จจริงกับตำรวจให้มากที่สุด

คนผิดก็ต้องได้รับผิดตามสิ่งที่เขากระทำ เรื่องนี้มีผู้เสียหายเยอะเราก็ต้องเข้าใจความรู้สึกของผู้เสียหายด้วย จะเข้าใจความรู้สึกของคนในครอบครัวอย่างเดียวไม่ได้ ผู้เสียหายก็มีครอบครัวและมีความรู้สึกเช่นเดียวกัน

ทุกอย่างที่เกิดขึ้นเหมือนไฟดับ ครอบครัวของเราพัง ในวินาทีที่เห็นข่าวพร้อมกับทุกคน **ในวันนี้ถ้าหากพบกับน้องชายก็อยากจะบอกน้องว่าไม่ต้องห่วงพ่อแม่ลูกและภรรยา เดี๋ยวเราจะดูแลให้เอง** และครอบครัว จะให้ข้อมูลที่เป็นประโยชน์กับตำรวจให้ได้มากที่สุด

อยากให้ความเป็นธรรมกับผู้เสียหายทุกคน และในวันนี้ทางครอบครัวก็ยังไม่ได้พูดคุยถึงการประกันตัวใด ๆ ทั้งนั้น

ทั้งนี้ ยืนยันว่าบริษัทของตนและบริษัทของน้องชายเป็นคนละบริษัทกันและตนได้รับศาสตร์มาจากคุณพ่อก็ถ่ายทอดให้ลูกศิษย์ตามศาสตร์นั้น ไม่เคยเปลี่ยนแปลงศาสตร์แม้แต่นิดเดียวเพราะไม่รู้ว่าถ้าหากเปลี่ยนแปลงศาสตร์ไปแล้ว จะได้หมดหรือไม่ คุณพ่อสอนมาแบบไหนก็ทำแบบนั้น