---
layout: post
code: "ART2411230157BXBH52"
origin_url: "https://www.khaosod.co.th/breaking-news/news_9517729"
image: "https://github.com/user-attachments/assets/a2f2d7de-7062-4cf0-ab03-670734075c04"
title: "ออกหมายจับ หมอบุญ  กับพวกคดีฉ้อโกงหลอกลงทุน เสียหายกว่า 7,500 ล้านบาท"
description: "ออกหมายจับ หมอบุญ  นายแพทย์บุญ วนาสิน ผู้ต้องหากับพวก คดีฉ้อโกง-ฟอกเงิน หลอกลงทุน  มูลค่าความเสียหายกว่า 7,500 ล้านบาท จับได้แล้ว 6 คน "
category: "HOT_NEWS"
language: "th"
date: 2024-11-23T02:30:19.664Z
---

# ออกหมายจับ หมอบุญ  กับพวกคดีฉ้อโกงหลอกลงทุน เสียหายกว่า 7,500 ล้านบาท

[![ออกหมายจับ หมอบุญ  กับพวกคดีฉ้อโกงหลอกลงทุน เสียหายกว่า 7,500 ล้านบาท](https://www.khaosod.co.th/wpapp/uploads/2024/11/morboon2311679998.jpg "ออกหมายจับ หมอบุญ  กับพวกคดีฉ้อโกงหลอกลงทุน เสียหายกว่า 7,500 ล้านบาท")](https://www.khaosod.co.th/wpapp/uploads/2024/11/morboon2311679998.jpg)

ออกหมายจับ หมอบุญ นายแพทย์บุญ วนาสิน ผู้ต้องหากับพวก คดีฉ้อโกง-ฟอกเงิน หลอกลงทุน มูลค่าความเสียหายกว่า 7,500 ล้านบาท จับได้แล้ว 6 คน

สืบเนื่องจากก่อนเกิดเหตุ ได้มี ผู้เสียหาย ทยอยมาแจ้งความร้องทุกข์ต่อพนักงานสอบสวนสน.ห้วยขวาง ในความผิดตาม พ.ร.บ.ว่าด้วยความผิดอันเกิดจากการใช้เช็ค พ.ศ.2534 จำนวน 247 คน มูลค่า ความเสียหายประมาณ 7,500 ล้านบาท

พฤติการณ์กล่าวคือ ผู้เสียหายได้รับการติดต่อ ชักชวน จากตัวแทน บริษัทหลักทรัพย์ (โบรกเกอร์) ว่าตนเป็นตัวแทนการระดมเงินลงทุน ให้นายแพย์บุญ วนาสิน หรือ หมอบุญ และครอบครัว โดยแจ้งว่านำไปลงทุนในธุรกิจที่เกี่ยวข้องกับการแพทย์ เช่น โครงการสร้าง ศูนย์มะเร็ง , โครงการเวลเนสเซ็นเตอร์ , สร้างโรงพยาบาลใน สปป.ลาว , เข้าร่วมลงทุบโรงพยาบาลในเวียดนาม เป็นต้น

นายแพทย์บุญ ได้สร้างความน่าเชื่อถือให้กับตัวเอง โดยกล่าวอ้างว่า จะมีการลงทุนดังกล่าว ผ่าน  
สื่อสารธารณะ , เว็บไซต์ , สื่อออนไลน์ และสำนักพิมพ์หลายแห่ง มีการทำสัญญากู้ยืมเงิน โดยให้  
ผลตอบแทนสูงกว่าสถาบันการเงิน และจ่ายเช็คเพื่อชำระหนี้เงินกู้ และดอกเบี้ย ในชื่อนายบุญ วนาสิน พร้อมทั้งมีบุคคลในครอบครัวเป็น ผู้คำประกันตามสัญญา และเซ็นต์สลักหลังในเช็คทุกฉบับ มอบให้แก่ผู้เสียหาย ต่อมาเมื่อครบกำหนดชำระเงินตามเช็ค ปรากฏว่าธนาคารปฏิเสธการจ่ายเงิน

จากการตรวจสอบพบว่า โครงการต่างๆ ที่ผู้ต้องหานำเสนอผ่านสื่ออิเล็กทรอนิกส์ดังกล่าวไม่มีอยู่จริง ซึ่งพฤติกรรมดังกล่าวเข้าข่ายเป็นความผิดฐาน “ร่วมกันฉ้อโกงประชาชน, ร่วมกันให้กู้ยืมเงิน  
ที่เป็นการฉ้อโกงประชาชน และร่วมกันฟอกเงิน” สน.ห้วยขวาง จึงได้รายงานเหตุดังกล่าวมายัง บก.น.1 และได้มีการตั้งคณะพนักงานสืบสวนสอบสวน เมื่อวันที่ 11 พ.ย.67 ซึ่งเรื่องนี้

[![](https://www.khaosod.co.th/wpapp/uploads/2024/11/morboon2311671.jpg)](https://www.khaosod.co.th/wpapp/uploads/2024/11/morboon2311671.jpg)

ทางพล.ต.ท.ธิติ แสงสว่าง ผบช.น. ได้สั่งการให้ พล.ต.ต.นพศิลป์ พูลสวัสดิ์ รอง ผบช.น. พล.ต.ต.สมควร พึ่งทรัพย์ รอง ผบช.น. เร่งรัดดำเนินการโดยด่วน เนื่องจาก มีผู้เสียหายจำยจำนวนมาก และมูลค่าความเสียหายสูง ต่อมา เมื่อวันที่ 22 พ.ย. 67 คณะพนักงานสืบสวนสอบสวน กองบังคับการตำรวจนครบาล 1 ได้รวบรวมพยานหลักฐาน เพื่อขออำนาจศาลอาญา ออกหมายจับ นายบุญ วนาสิน ผู้ต้องหา กับพวกรวม 9 คน และศาลอาญา ได้อนุมัติหมายจับ ตามหมายจับศาลอาญาที่ 5645 – 5653 /2567 ลงวันที่ 22 พ.ย.67 ตามลำดับ

ต่อมา ในวันเดียวกัน เจ้าหน้าที่ตำรวจ สามารถจับกุมกลุ่มผู้ต้องหาตามหมายจับนี้ ได้ จำนวน 6 คน ขณะนี้อยู่ระหว่างสืบสวนสอบสวน ขยายผล เพื่อจับกุมผู้ร่วมขบวนการนี้เพิ่มเติมและเร่งติดตาม สืบค้น ยึด อายัด ทรัพย์สินต่างๆ ของผู้ต้องหา เพื่อนำมาคืนสู่ผู้เสียหายให้ได้มากที่สุดต่อไป