---
layout: post
code: "ART2411091046GGK1WV"
origin_url: "https://www.khaosod.co.th/sports/news_9498018"
image: "https://github.com/user-attachments/assets/3b095141-77d0-4c60-ace9-268d91754836"
title: "จปร. จับมือ สสส. เตรียมเปิด เดิน-วิ่ง เขาชะโงก ซูเปอร์ฮาล์ฟมาราธอน 67"
description: "จปร. จับมือ สสส. เตรียมเปิดฉากงาน เดิน-วิ่ง “เขาชะโงก ซูเปอร์ฮาล์ฟมาราธอน 67” ยกระดับการจัดงานวิ่งที่ปลอดภัยและได้มาตรฐานสากล"
category: "SPORTS"
language: "th"
date: 2024-11-09T10:52:49.654Z
---

# จปร. จับมือ สสส. เตรียมเปิด เดิน-วิ่ง เขาชะโงก ซูเปอร์ฮาล์ฟมาราธอน 67

[![จปร. จับมือ สสส. เตรียมเปิด เดิน-วิ่ง เขาชะโงก ซูเปอร์ฮาล์ฟมาราธอน 67](https://www.khaosod.co.th/wpapp/uploads/2024/11/huirt.jpg "จปร. จับมือ สสส. เตรียมเปิด เดิน-วิ่ง เขาชะโงก ซูเปอร์ฮาล์ฟมาราธอน 67")](https://www.khaosod.co.th/wpapp/uploads/2024/11/huirt.jpg)

![](https://www.khaosod.co.th/wpapp/uploads/2024/11/S__605298690.jpg)

โรงเรียนนายร้อยพระจุลจอมเกล้า (จปร.) ร่วมกับ สำนักงานกองทุนสนับสนุนการสร้างเสริมสุขภาพ (สสส.) จัดกิจกรรม “เดิน-วิ่ง เขาชะโงกซูเปอร์ฮาล์ฟมาราธอน ครั้งที่ 30” ประจำปี 2567 ในวันอาทิตย์ที่ 10 พฤศจิกายน 2567พลเอกหญิง สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จฯ เป็นองค์ประธานพระราชทานถ้วยรางวัล และทรงพระดำเนิน ระยะทาง 1.5 กม. ในเวลา 09.00 น. โดยมี พลโท อุดม แก้วมหา ผู้บัญชาการโรงเรียนนายร้อยพระจุลจอมเกล้า (จปร.) พร้อมด้วย นพ. พงศ์เทพ วงศ์วัชรไพบูลย์ผู้จัดการกองทุนสนับสนุนการสร้างเสริมสุขภาพ (สสส.) เฝ้ารับเสด็จ ฯ

![](https://www.khaosod.co.th/wpapp/uploads/2024/11/S__605298694.jpg)

พลโท อุดม แก้วมหา ผู้บัญชาการโรงเรียนนายร้อยพระจุลจอมเกล้า (จปร.) กล่าวถึง งานบริเวณสนามกีฬา โรงเรียนนายร้อยพระจุลจอมเกล้า (จปร.) มีการจัดกิจกรรมพิเศษมากมาย อาทิ การแข่งขันเครื่องร่อนพุ่งด้วยมือ ระดับประถมศึกษา และระดับมัธยมศึกษา รวมทั้งเครื่องบินพลังยาง Stick รุ่น Expert Class, เครื่องบินจำลองพลังยาง KI-43 HAYABUSA, เฮลิคอปเตอร์บินผาดแผลง, อากาศยานมัลติโรเตอร์ ระดับนักเรียน, เครื่องบินเล็กประเภทความคิดสร้างสรรค์ และเครื่องบินเล็ก 4 ช่องสัญญาณ (บินเร็ว) และการแสดงการบินเครื่องบินเล็ก บังคับวิทยุ และการแสดงดนตรีชมรมหัสดนตรีของนักเรียนนายร้อย ในวันที่ 9 พ.ย. นอกจากนี้ บริเวณหน้ากองบัญชาการ โรงเรียนนายร้อยพระจุลจอมเกล้า (จปร.) มีการจัดกิจกรรมมหกรรมสร้างเสริมสุขภาพ และนิทรรศการสร้างเสริมสุขภาพ จาก สสส.

นางประภาศรี บุญวิเศษ กรรมการกองทุนสนับสนุนการสร้างเสริมสุขภาพ (สสส.) ได้กล่าวถึงความสำเร็จของการจัดกิจกรรมในครั้งนี้ว่า “การเดิน-วิ่งประเพณีในครั้งนี้ ได้จัดอย่างต่อเนื่องมาจนถึงครั้งที่ 30 แล้ว โดยในปีนี้มีนักวิ่งเข้าร่วมงานจำนวนมากดังเช่นทุกปี สำหรับกิจกรรมเดิน-วิ่ง เขาชะโงกซูเปอร์ฮาล์ฟมาราธอน เน้นสร้างความรู้ ความเข้าใจ ให้ตระหนักถึงความสำคัญของการสร้างมาตรฐานด้านความปลอดภัยในงานกีฬามวลชนประเภทงานวิ่ง ที่ได้มาตรฐาน Safe Fair Fun สร้างการรับรู้ และกระตุ้นให้ประชาชน สนใจเข้าร่วมกิจกรรม เริ่มต้นได้ง่ายๆ อย่างเช่นการ เดิน วิ่ง ซึ่งหลายๆ คน ได้ใช้กิจกรรมนี้เป็นจุดเริ่มต้นการ ออกกำลังกาย เพื่อดูแลสุขภาพอย่างต่อเนื่องและยั่งยืน มุ่งเพิ่มกิจกรรมทางกายผ่านการจัดกิจกรรมเดิน-วิ่ง รณรงค์สร้างความตระหนักถึงอันตรายจากพิษภัยของบุหรี่ไฟฟ้า

![](https://www.khaosod.co.th/wpapp/uploads/2024/11/S__605298696.jpg)

นางสาวนิรมล ราศรี ผู้อำนวยการสำนักสร้างเสริมวิถีชีวิตสุขภาวะ สำนักงานกองทุนสนับสนุนการสร้างเสริมสุขภาพ (สสส.) กล่าวว่า สสส. มุ่งฟื้นฟูกิจกรรมทางกาย พร้อมส่งเสริมการใช้ “พื้นที่สุขภาวะละแวกบ้าน” เพิ่มการมีกิจกรรมทางกายในชีวิตประจำวันทุกช่วงวัย อีกทั้งนักวิ่งสามารถเข้าร่วมงานวิ่งได้อย่างมั่นใจ ในการจัดงานวิ่งที่ปลอดภัยทางด้านการแพทย์ และได้มาตรฐานสากล ตามแนวทางการขับเคลื่อนความปลอดภัยในงานกีฬามวลชน “Mass Sport Safety Ecosystem Forum” มุ่งเป้ายกระดับเป็นหนึ่งในสนามต้นแบบด้านความปลอดภัยและการแพทย์ให้แก่วงการงานวิ่งในอนาคต เพื่อป้องกันเหตุอันไม่พึงประสงค์ต่อตัวนักวิ่ง

ขณะที่ กิจกรรมเดิน-วิ่งประเพณี “เดิน-วิ่ง เขาชะโงก ซูเปอร์ฮาล์ฟมาราธอน ครั้งที่ 30” ประจำปี 2567 ชิงถ้วยพระราชทานพลเอกหญิง สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในวันอาทิตย์ที่ 10 พฤศจิกายนนี้ โดยแบ่งเป็น 3 ระยะทาง คือ ซูเปอร์ฮาล์ฟมาราธอน 33 กม. ฮาล์ฟมาราธอน 16 กม. และมินิมาราธอน 10 กม. พร้อมกันนี้ยังมีกิจกรรมเดิน-วิ่ง ครอบครัวเพื่อสุขภาพ ระยะทาง 3 กม. ด้วยเช่นกัน สามารถติดตามรายละเอียดเพิ่มเติมได้ที่ www.crma.ac.th และเฟซบุ๊กเพจ เขาชะโงกซูเปอร์ฮาล์ฟ www.facebook.com/crmarun