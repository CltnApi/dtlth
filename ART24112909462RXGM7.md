---
layout: post
code: "ART24112909462RXGM7"
origin_url: "https://www.khaosod.co.th/sports/news_9527503"
image: "https://github.com/user-attachments/assets/3de2f409-c2c5-492c-868f-c52df2095665"
title: "เทควันโดพุมเซ่ จับสายแข่ง ลงประเดิม 4 อีเวนต์ ศึกชิงแชมป์โลก"
description: "ความเคลื่อนไหวของทีมเทควันโดทีมชาติไทย ชุดทำศึกเทควันโด..."
category: "SPORTS"
language: "th"
date: 2024-11-29T09:56:19.517Z
---

# เทควันโดพุมเซ่ จับสายแข่ง ลงประเดิม 4 อีเวนต์ ศึกชิงแชมป์โลก

[![เทควันโดพุมเซ่ จับสายแข่ง ลงประเดิม 4 อีเวนต์ ศึกชิงแชมป์โลก](https://www.khaosod.co.th/wpapp/uploads/2024/11/iote.jpg "เทควันโดพุมเซ่ จับสายแข่ง ลงประเดิม 4 อีเวนต์ ศึกชิงแชมป์โลก")](https://www.khaosod.co.th/wpapp/uploads/2024/11/iote.jpg)

ความเคลื่อนไหวของทีมเทควันโดทีมชาติไทย ชุดทำศึกเทควันโด พุมเซ่ ชิงแชมป์โลก 2024 รายการ “ฮ่องกง 2024 เวิลด์ เทควันโด พุมเซ่ แชมเปี้ยนชิพ” ที่เขตบริหารพิเศษฮ่องกง ซึ่งจะมีขึ้นระหว่างวันที่ 30 พ.ย.-4 ธ.ค.2567 ที่ฮ่องกง โคลิเซียม ล่าสุด เมื่อวันที่ 29 พ.ย. ก่อนที่การชิงชัยจะเปิดฉากในวันรุ่งขึ้น ทัพพุมเซ่ไทยยังคงลงฝึกซ้อมต่อเนื่อง

ในการฝึกซ้อม “โค้ชลี“ ลีนายอน หัวหน้าผู้ฝึกสอนทีมชาติไทย พร้อมด้วย ควอน ยอง อิน กับ ซอง แจอู ผู้ฝึกสอนได้วางโปรแกรมให้นักกีฬาไปฝึกซ้อมที่สนามซ้อมชั่วคราวภายใน มหาวิทยาลัยฮ่องกง โพลีเทคนิค โดยพยายามเน้นไปที่การทบทวนท่าทางประกอบที่จะใช้ในการแข่งขันให้มีความแข็งแรง และแม่นยำมากที่สุด รวมถึงปรับตัวให้คุ้นชินกับสภาพพื้นสนามที่ค่อนข้างลื่น ซึ่งใช้เวลา 2 ชม. ก่อนจะปล่อยให้นักกีฬาแยกย้ายไปพักผ่อน

ทั้งนี้ในวันเดียวกันได้มีการชุมผู้จัดการทีม และประกบคู่สายการแข่งขัน ที่จะทำการชิงชัยในวันแรก ในวันเสาร์ ที่ 30 พ.ย.นี้ ออกมาแล้ว โดยนักกีฬาไทยที่มีคิวขึ้นเวทีวันแรก 4 ประเภทด้วยกัน ได้แก่ ศิรินทิพย์ จันทศรี ในประเภทพุมเซ่บุคคลหญิง รุ่นยุวชน, เอกราช อินทร์แก้ว กับ นิรันดร์ กุดวิสัย รุ่นมาสเตอร์ 50+ ประเภทพุมเซ่ คู่ผสม, นิรันดร์ กุดวิสัย รุ่นมาสเตอร์ 50+ และ ประเภททีม ฟรีสไตล์พุมเซ่ โดยการแข่งขันรอบแรก จะเริ่มตั้งแต่เวลา 09.00 น. ตามเวลาท้องถิ่น หรือตรงกับเวลาไทย 08.00 น. เป็นต้นไป

“โค้ชลี” ลี นายอน หัวหน้าผู้ฝึกสอนทีมเทควันโดไทย เปิดเผย ว่าจากการฝึกซ้อมวันนี้ค่อนข้างซีเรียส เนื่องจาก นักกีฬาบางส่วนยังมีความกังวล ทำให้แสดงศักยภาพออกมาได้ไม่เต็มที่ จึงต้องกระตุ้นให้มีความเชื่อมั่นในตัวเองจากการฝึกซ้อมที่ผ่านมา ขณะเดียวกันก็มีความกังวลในเรื่องสภาพพื้นสนามแข่งขันที่มีความลื่น ทำให้ต้องเพิ่มความระมัดระวังไม่ให้เกิดอาการบาดเจ็บ

“ส่วนผลการจับสายแข่งขันของ นักกีฬาไทย ถือว่าสายแข่งขันอยู่ในเกณฑ์ที่ดี มีเพียงในประเภทคู่ผสม รุ่นเยาวชน อายุต่ำกว่า 17 ปี ซึ่งถูกจับให้อยู่ในกลุ่มที่มีชาติคู่แข่งค่อนข้างหนัก ขณะเดียวกันในการประชุมผู้จัดการทีม ฝ่ายจัดแข่งขันได้ทบทวน กฏ กติกา ให้กับตัวแทนแต่ละประเทศ หลังมีการปรับกฏใหม่ ซึ่งที่ผ่านมาทางทีมมีการจำลองสถานการณ์ในการฝึกซ้อมตั้งที่ไทย เพื่อให้นักกีฬามีความคุ้นชิน และจากการฝึกซ้อมที่เตรียมตัวมาดี เชื่อมั่นว่านักกีฬาไทยจะทำผลงานออกมาได้ดีในวันแข่งขัน”

สำหรับผลงานของทีมเทควันโดพุมเซ่ไทยในศึกชิงแชมป์โลกที่ผ่านมา ปี 2013 : 2 ทอง 4 ทองแดง, ปี 2016 : 1 ทอง 1 เงิน, ปี 2018 :5 เงิน 5 ทองแดง และ ปี 2022 ได้มา 2 ทองแดง รวม 3 ทอง 1 เงิน 11 ทองแดง