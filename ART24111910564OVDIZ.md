---
layout: post
code: "ART24111910564OVDIZ"
origin_url: "https://www.khaosod.co.th/sports/news_9512406"
image: "https://github.com/user-attachments/assets/bdc9dabb-1165-4e4f-9f61-0a22f51a5260"
title: "บิ๊กเอ ต้อนรับฮีโร่เทควันโดกลับจากโครเอเชีย - ปีหน้าส่งบู๊เต็มที่เก็บแต้มลุ้นอลป."
description: "บิ๊กเอ ผศ.พิมล ศรีวิกรม์ นายกสมาคมกีฬาเทควันโด ต้องรับฮีโร่นักเทควันโดทีมชาติไทย ที่เก็บมาได้ถึง 6 ทอง 1 เงิน 2 ทองแดงรายการใหญ่ที่โครเอเชียกลับบ้าน"
category: "SPORTS"
language: "th"
date: 2024-11-19T11:01:14.432Z
---

# บิ๊กเอ ต้อนรับฮีโร่เทควันโดกลับจากโครเอเชีย - ปีหน้าส่งบู๊เต็มที่เก็บแต้มลุ้นอลป.

[![บิ๊กเอ ต้อนรับฮีโร่เทควันโดกลับจากโครเอเชีย - ปีหน้าส่งบู๊เต็มที่เก็บแต้มลุ้นอลป.](https://www.khaosod.co.th/wpapp/uploads/2024/11/Taekwondo-1.jpg "บิ๊กเอ ต้อนรับฮีโร่เทควันโดกลับจากโครเอเชีย - ปีหน้าส่งบู๊เต็มที่เก็บแต้มลุ้นอลป.")](https://www.khaosod.co.th/wpapp/uploads/2024/11/Taekwondo-1.jpg)

บิ๊กเอ ผศ.พิมล ศรีวิกรม์ นายกสมาคมกีฬาเทควันโด ต้องรับฮีโร่นักเทควันโดทีมชาติไทย ที่เก็บมาได้ถึง 6 ทอง 1 เงิน 2 ทองแดงรายการใหญ่ที่โครเอเชียกลับบ้าน

“บิ๊กเอ”ผศ.พิมล ศรีวิกรม์ นายกสมาคมกีฬาเทควันโดแห่งประเทศไทย เดินทางไปต้อนรับนักเทควันโดทีมชาติไทย ที่คว้าเหรียญรางวัล จากการแข่งเทควันโด “ซาเกร็บ โครเอเชีย โอเพ่น” ที่โครเอเชีย โดยทัพจอมเตะไทยได้เดินทางกลับถึงท่าอากาศยานสุวรรณภูมิ ด้วยสายการบินเตอรกิช แอร์ไลน์ส เที่ยวบิน TK068 เมื่อ 19 พ.ย.

ผศ.พิมลกล่าวว่า นักกีฬาชุดนี้เป็นความสำเร็จปิดท้ายของปีนี้ แต่นับเป็นการเริ่มต้นของการเก็บคะแนนโอลิมปิกเกมส์ 2028 ในอีก 4 ปีข้างหน้า ทุกอย่างต้องเซ็ตซีโร่หมด ต้องเริ่มกันใหม่ หลังจากนี้จะส่งนักกีฬาไทยไปแข่งในหลายๆ ทวีป เพื่อคว้าโควตาโอลิมปิกเกมส์มาให้ได้

นายกสมาคมกีฬาเทควันโดกล่าวอีกว่า สำหรับจอมเตะทีมชาติไทยชุดนี้ต้องให้เวลาในการพัฒนาตัวเอง เพื่อจะมาเป็นความหวังในการลุ้นเหรียญโอลิมปิก ยอมรับว่ากดดันมากจากการสร้างนักกีฬาหน้าใหม่ขึ้นมาแทนที่ “เทนนิส”พาณิภัค วงศ์พัฒนกิจ เจ้าของเหรียญทองโอลิมปิก 2 สมัยที่เลิกเล่น แต่เชื่อว่าจะมีตัวตายตัวแทนที่จะได้เหรียญในโอลิมปิกได้แน่นอน

ด้าน “โค้ชเช”นายชัชชัย เช หัวหน้าผู้ฝึกสอนเทควันโดทีมชาติไทย กล่าวว่า ปีหน้าต้องเดินหน้าเต็มที่ในการซ้อม ต้องทำงานหนักขึ้น เพราะคว้าเหรียญโอลิมปิกมาได้หลายครั้ง ครั้งนี้ต้องเข้มงวดมากขึ้น ในสายตาตัวเองนักกีฬาที่มีอยู่ทุกคนเก่งหมด ขึ้นอยู่กับว่าใครจะประสบความสำเร็จก็เท่านั้น

สำหรับนักเทควันโดทีมชาติไทยได้มาทั้งหมด 6 เหรียญทอง รุ่น 46 กก.หญิง พัชรกัญจน์ พูลเกิด รุ่น 49 ก.ก.หญิง กมลชนก สีเคน รุ่น 62 ก.ก.หญิง ศศิกานต์ ทองจันทร์ รุ่น 63 ก.ก.ชาย ณภัทร ศรีติมงคล รุ่น 68 ก.ก.ชาย บัลลังก์ ทับทิมแดง รุ่น 74 ก.ก.ชาย แจ็ค วูดี้เมอร์เซอร์

1 เหรียญเงิน รุ่น 53 ก.ก.หญิง ชุติกาญจน์ จงกลรัตนวัฒนา / 2 เหรียญทองแดง รุ่น 57 ก.ก.หญิง พรรณนภา หาญสุจินต์ รุ่น 58 ก.ก.ชาย ธนกฤต ยอดรักษ์