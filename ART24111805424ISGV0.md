---
layout: post
code: "ART24111805424ISGV0"
origin_url: "https://www.khaosod.co.th/special-stories/news_9510264"
image: "https://github.com/user-attachments/assets/e60295c5-3e50-41f2-ad3e-ab8c018d60f2"
title: "สาวตกใจ เรียก Grab ธรรมดา กลับได้รถหรูมารับ คนขับเล่าสาเหตุ"
description: "สร่างทันที สาวตกใจ เรียก Grab ธรรมดา กลับได้รถหรูมารับ คนขับเล่าสาเหตุ คันเก่าไปไหน ปกติไม่ได้ใช้คันนี้ประจำ แค่เอามาขับทำคะแนนเฉย ๆ"
category: "SPECIAL_STORIES"
language: "th"
date: 2024-11-18T05:47:05.098Z
---

# สาวตกใจ เรียก Grab ธรรมดา กลับได้รถหรูมารับ คนขับเล่าสาเหตุ

[![สาวตกใจ เรียก Grab ธรรมดา กลับได้รถหรูมารับ คนขับเล่าสาเหตุ](https://www.khaosod.co.th/wpapp/uploads/2024/11/Grab.jpg "สาวตกใจ เรียก Grab ธรรมดา กลับได้รถหรูมารับ คนขับเล่าสาเหตุ")](https://www.khaosod.co.th/wpapp/uploads/2024/11/Grab.jpg)

**สร่างทันที สาวตกใจ เรียก Grab ธรรมดา กลับได้รถหรูมารับ คนขับเล่าสาเหตุ คันเก่าไปไหน ปกติไม่ได้ใช้คันนี้ประจำ แค่เอามาขับทำคะแนนเฉย ๆ**

จากกรณีผู้ใช้ติ๊กต็อก @babybabe\_88 โพสต์คลิปวิดีโอเหตุการณ์ หลังเรียก Grab ธรรมดา แต่คนขับกลับขับรถสปอร์ตสุดหรู Porsche มารับ คนขับอธิบายว่ารถคันเดิมเอาไปซ่อมอยู่ เลยเอาคันนี้มาขับทำคะแนน พร้อมระบุคำบรรยายประกอบคลิปว่า “เมื่อกูเรียก Grab ละคนขับส่งมาบอกรถเข้าอู่ ผมขับรถปอร์เช่มานะครับ กู : อะไรนะคะ สร่างทันที”

ล่าสุดเมื่อเวลา 10.45 น. วันที่ 18 พ.ย.2567 คุณแบม เจ้าของโพสต์ดังกล่าว เปิดใจกับ ‘[ข่าวสดออนไลน์](https://www.khaosod.co.th/home)‘ ว่า เมื่อวันที่ 9 พ.ย.ที่ผ่านมา ตนมีโอกาสไปเที่ยวแถวทองหล่อ กลับบ้านช่วงเวลาประมาณ 02.00 น. โดยทำการเรียก Grab และรอรถอยู่บริเวณหน้าตึกแถวแถวทองหล่อข้างดองกี้

สร่างทันที สาวตกใจ เรียก Grab ธรรมดา กลับได้รถหรูมารับ คนขับเล่าสาเหตุ คันเก่าไปไหน ปกติไม่ได้ใช้คันนี้ประจำ แค่เอามาขับทำคะแนนเฉย ๆ

แล้วตนก็พิมพ์ไปบอกคนขับว่า “รออยู่หน้าตึกนะคะ” สักพักคนขับก็โทรมาแล้วบอกว่า “ผมถึงแล้วนะครับ ผมขับรถเก๋งสีดำจอดอยู่ข้างหน้า” ตอนแรกตนหารถ Grab ไม่เจอ จึงถามคนขับว่าเขาขับรถรุ่นอะไร คนขับก็ตอบกลับมาว่า “ผมขับ Porsche มาครับ” พอได้ยินแบบนั้นตนก็ถึงกับตกใจและถามกลับไปว่า “อะไรคะพี่ พูดอีกที”

จากนั้น ตนก็เห็นรถคันดังกล่าวพอดี ซึ่งเป็นรถ Porsche ที่ไม่มีป้ายทะเบียน ตอนแรกตนก็แอบกลัวอยู่นิดนึง แต่ด้วยความที่ตอนนั้นค่อนข้างดึกแล้ว และคนขับก็ไม่น่าจะมีอะไร เพราะว่าในระบบก็มีชื่อคนขับถูกต้องทุกอย่าง ตนจึงตัดสินใจเปิดประตูหลังขึ้นรถไป

ลักษณะคนขับก็สุภาพปกติ ดูเป็นวัยรุ่น ใส่แมสก์เหมือนคนขับ Grab ทั่วไป ไม่ได้แต่งตัวแบรนด์เนมอะไรเป็นพิเศษ ตนก็ถามคนขับว่า “พี่ขับ Grab จริง ๆ หรอ” คนขับจึงอธิบายว่า จริง ๆ รถในแอปฯของเขาเป็นรถ Nissan Juke สีแดง ไม่ใช่รถ Porsche แบบนี้ คันนี้เขาไม่ได้เอามาขับประจำ แต่คราวนี้เอามาขับทำคะแนนเฉย ๆ เพราะว่าคันเดิมเอาไปซ่อมอยู่

โดยระยะทางที่ตนนั่งก็ไม่ได้ไกลมากนักจากทองหล่อมาห้วยขวาง ตนก็ไม่กล้าถามคนขับว่าทำไมรถคันนี้ถึงไม่มีป้ายทะเบียน ถามแค่ว่า รถเขาถูกกฎหมายไหม ทำไมถึงเอาออกมาขับ ไม่ได้ถามอะไรเพิ่มเติมอีก หลังจากถึงที่หมายตนก็เดินลงจากรถเงียบ ๆตามปกติ

ปกติตนมักจะใช้บริการเรียก Grab ธรรมดาเป็น just Grab มาตลอด ค่ารถครั้งนี้ก็ประมาณ 174 บาทเท่านั้น ตนจึงรู้สึกตกใจกับเหตุการณ์ในครั้งนี้มาก ไม่เคยเจออะไรแบบนี้มาก่อน ตนคิดว่าถ้าเรียก Grab Premium ก็จะได้รถ Benz หรือ BMW

แต่การที่เรียก Grab ธรรมดา แต่คนขับขับรถสปอร์ตมาแบบนี้มันค่อนข้างแปลก ตนจึงรีบถ่ายวิดีโอสั้น ๆ ส่งให้เพื่อนดู เพื่อนของตนก็ยังงงอยู่ว่าทำไมเรียกรถแล้วได้รถแบบนี้มา

ซึ่งคนส่วนใหญ่อาจจะคิดว่าคนขับ Grab อาจจะมีฐานะธรรมดา แต่จากเรื่องที่ตนเจอในครั้งนี้ก็เป็นอีกมุมมองหนึ่งที่แสดงให้เห็นว่าคนขับรถรับจ้างเขาอาจจะไม่ได้อยากหาเงิน แต่อาจจะแค่อยากมีอะไรทำเฉย ๆ ไม่ก็อาจมีแนวคิดที่ว่า “ไม่เลือกงานไม่ยากจน” ตนมองว่า ไม่ว่าจะฐานะอะไรเราก็ทำงานบริการแบบนี้ได้เหมือนกัน

