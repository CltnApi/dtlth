---
layout: post
code: "ART2411170416F585YS"
origin_url: "https://www.khaosod.co.th/breaking-news/news_9509034"
image: "https://github.com/user-attachments/assets/843bdc11-0728-497d-b8ec-285c28f13ddd"
title: "ตำรวจ สอบเข้ม เจ๊พัช นาน 5 ชั่วโมง ปฏิเสธทุกข้อหา ไม่ได้ตบทรัพย์บอสพอล"
description: "ตำรวจ สอบเข้ม เจ๊พัช นาน 5 ชั่วโมง ปฏิเสธทุกข้อหา ไม่ได้ตบทรัพย์บอสพอล ดิไอคอน เตรียมส่งตัวฝากขังพรุ่งนี้ ค้านการประกันตัว เกรงยุ่งเหยิงพยานหลักฐาน"
category: "HOT_NEWS"
language: "th"
date: 2024-11-17T04:21:15.410Z
---

# ตำรวจ สอบเข้ม เจ๊พัช นาน 5 ชั่วโมง ปฏิเสธทุกข้อหา ไม่ได้ตบทรัพย์บอสพอล

[![ตำรวจ สอบเข้ม เจ๊พัช นาน 5 ชั่วโมง ปฏิเสธทุกข้อหา ไม่ได้ตบทรัพย์บอสพอล](https://www.khaosod.co.th/wpapp/uploads/2024/11/pat-icon.jpg "ตำรวจ สอบเข้ม เจ๊พัช นาน 5 ชั่วโมง ปฏิเสธทุกข้อหา ไม่ได้ตบทรัพย์บอสพอล")](https://www.khaosod.co.th/wpapp/uploads/2024/11/pat-icon.jpg)

**ตำรวจ สอบเข้ม เจ๊พัช นาน 5 ชั่วโมง ปฏิเสธทุกข้อหา ไม่ได้ตบทรัพย์บอสพอล ดิไอคอน เตรียมส่งตัวฝากขังพรุ่งนี้ ค้านการประกันตัว เกรงยุ่งเหยิงพยานหลักฐาน**

กรณี ศาลอาญาคดีทุจริตและประพฤติมิชอบกลาง ​อนุมัติการออกหมายจับ **น.ส.กฤษอนงค์ หรือ เจ๊พัช** ในความผิดฐาน “กรรโชกทรัพย์” และ “เป็นตัวกลางเรียกรับสินบน” กรณีแอบอ้างเรียกเงินจากกลุ่มผู้ต้องหาเครือข่ายดิไอคอน​ โดยศาล​พิจารณาจากพยานหลักฐานแล้วเห็นว่า น.ส.กฤษอนงค์ มีพฤติกรรมกระทำผิดตามที่ถูกกล่าวหาจริง จึงเห็นควรให้ออกหมายจับในความผิดดังกล่าว จำนวน 2 ข้อหา​นั้น

วันที่ 17 พ.ย.2567 **พล.ต.ต.สุวัฒน์ แสงนุ่ม** รองผู้บัญชาการตำรวจสอบสวนกลาง (รอง ผบช.ก.) เปิดเผยความคืบหน้าคดีจับกุมเจ๊พัช ว่า ภายหลังการจับกุมได้นำตัวผู้ต้องหาเข้าสู่ขั้นตอนการสอบปากคำ ซึ่งใช้เวลายาวกว่า 5 ชั่วโมงเมื่อคืนที่ผ่านมาทาง **ผู้ต้องหายังให้การปฏิเสธทุกข้อกล่าวหา และไม่ให้การใดๆ กับพนักงานสอบสวนด้วย โดยอ้างว่าจะขอให้การเป็นเอกสารในภายหลัง**

**พล.ต.ต.สุวัฒน์** กล่าวต่อว่า ยังไม่นำตัว น.ส.กฤษอนงค์ มาสอบปากคำเพิ่มเติมต่อในวันนี้ เนื่องจากไม่มีประเด็นสอบอะไรเพิ่มเติม หลังจากนี้เตรียมจะนำตัว น.ส.กฤษอนงค์ ส่งฝากผัดแรกที่ศาลอาญาคดีทุจริตและประพฤติมิชอบกลางในวันพรุ่งนี้ (18 พ.ย.) โดยพนักงานสอบสวนจะคัดค้านการประกันตัว เนื่องจากเกรงว่าจะไปยุ่งเหยิงกับพยานหลักฐาน และข่มขู่พยาน

**พล.ต.ต.สุวัฒน์** กล่าวอีกว่า สำหรับข้อหาที่แจ้งดำเนินคดีกับ น.ส.กฤษอนงค์ มี 2 ข้อหา ได้แก่ ข้อหากรรโชกทรัพย์ และข้อหาเป็นตัวกลางเรียกทรัพย์สินบนโดยวิธีอันทุจริตหรือผิดกฎหมาย เนื่องจากพฤติการณ์ทางคดีพบว่ามีการข่มขู่เพื่อกรรโชกทรัพย์จากกลุ่มบอส The Icon Group จำนวน 750,000 บาท เมื่อกลางปีที่ผ่านมา

แล้วยังพบถ้อยคำที่กล่าวอ้างว่าจะมีการจ่ายเงินให้กับหน่วยงานรัฐหน่วยงานหนึ่งด้วยในลักษณะของตัวกลาง เมื่อได้แจ้งข้อหาเกี่ยวกับการทุจริตจึงทำให้คดีดังกล่าวอยู่ในเขตอำนาจของศาลอาญาคดีทุจริตและประพฤติมิชอบกลาง

ส่วนคดีอื่นๆ ที่เกี่ยวข้องกับ น.ส.กฤษอนงค์ รวมถึงคดีที่พัวพันกับอดีตดาราดัง “ฟิล์ม รัฐภูมิ โตคงทรัพย์” เกี่ยวเนื่องกับการเรียกรับผลประโยชน์ 20 ล้านบาทกับกลุ่ม The icon Group นั้น มีรายงานข่าวว่า วันพรุ่งนี้(18 พ.ย.) **พล.ต.ต.จรูญเกียรติ ปานแก้ว** รองผบช.ก. จะเรียกประชุมคณะพนักงานสอบสวน เพื่อหารือเกี่ยวกับคดีดังกล่าวด้วย