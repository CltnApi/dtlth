---
layout: post
code: "ART2411230452W3JV7J"
origin_url: "https://www.khaosod.co.th/lifestyle/news_9516657"
image: "https://github.com/user-attachments/assets/8e44e2f3-9f42-4068-a817-027b133f00e1"
title: "ปักหมุดศิลปวัฒนธรรม - สตูดิโอไอเดียนักศึกษา กลุ่มทอผ้าบ้านไทรงาม"
description: "กลุ่มนักศึกษาร่วมออกแบบพัฒนาต่อยอดสินค้า กลุ่มทอผ้าบ้านไทรงาม บริษัท ไทยเบฟเวอเรจ จำกัด (มหาชน) โดยโครงการ Creative Young Designer Season 4"
category: "LIFESTYLE"
language: "th"
date: 2024-11-23T05:30:55.652Z
---

# ปักหมุดศิลปวัฒนธรรม - สตูดิโอไอเดียนักศึกษา กลุ่มทอผ้าบ้านไทรงาม

[![ปักหมุดศิลปวัฒนธรรม - สตูดิโอไอเดียนักศึกษา กลุ่มทอผ้าบ้านไทรงาม](https://www.khaosod.co.th/wpapp/uploads/2024/11/pox-scaled.jpg "ปักหมุดศิลปวัฒนธรรม - สตูดิโอไอเดียนักศึกษา กลุ่มทอผ้าบ้านไทรงาม")](https://www.khaosod.co.th/wpapp/uploads/2024/11/pox-scaled.jpg)

กลุ่มนักศึกษาร่วมออกแบบพัฒนาต่อยอดสินค้า **กลุ่มทอผ้าบ้านไทรงาม** **บริษัท ไทยเบฟเวอเรจ จำกัด (มหาชน)** โดยโครงการ **Creative Young Designer Season 4** นำนักศึกษาคณะศิลปกรรมศาสตร์ มหาวิทยาลัยธุรกิจบัณฑิตย์ ลงพื้นที่กลุ่มทอผ้าบ้านไทรงาม เพื่อรับโจทย์การออกแบบพัฒนาผลิตภัณฑ์พร้อมปรับภูมิทัศน์ภายใน

_**ภูมิปัญญาท้องถิ่น**_

โดยมีประธานกลุ่มทอผ้าบ้านไทรงาม **นิ่มนวล นาโพธิ์ตอง** พร้อมด้วยสมาชิกกลุ่มทอผ้าบ้านไทรงาม คัดเลือกผลงานที่ตรงใจมากที่สุดของนักศึกษา 3 สาขาวิชา ได้แก่ สาขาวิชาการออกแบบกราฟิก สาขาการออกแบบและธุรกิจแฟชั่น สาขาการออกแบบสภาพแวดล้อมภายใน ประกอบด้วย การออกแบบแฟชั่นสินค้า การออกแบบแพ็กเกจจิ้ง และการสร้างสตูดิโอ โชว์ผลิตภัณฑ์ของชุมชน

_**ผลงานสตูดิโอ**_



**กลุ่มทอผ้าพื้นบ้านไทรงาม ต.พระเพลิง อ.เขาฉกรรจ์ จ.สระแก้ว แม้จะเป็นวิสาหกิจชุมชนเล็กๆ แต่มีสินค้านวัตกรรมที่ทำให้หลายคนทึ่งในภูมิปัญญาของคนที่นี่ เนื่องจากตลาดปัจจุบันจะขายตามออร์เดอร์ ทั้งคนรู้จักและผ่านเฟซบุ๊ก ส่งขายตามต่างจังหวัดและกรุงเทพฯ วัตถุประสงค์โครงการเพื่อเพิ่มความหลากหลายให้ผลิตภัณฑ์ชุมชน ขยายโอกาส ช่องทางการตลาด ทำรูปแบบการโชว์สินค้าให้ทันสมัย ส่งเสริมกิจกรรมการเรียนรู้ทั้งในและนอกห้องเรียนให้นักศึกษา**

_**ศิลปะการโชว์ผ้า**_



_หลังจากชุมชนคัดเลือกผลงานการออกแบบที่ตรงใจ คณะอาจารย์และนักศึกษาลงพื้นที่เป็นครั้งที่ 2 เพื่อก่อสร้างสตูดิโอโชว์สินค้าของชุมชน พร้อมจัดชุดแฟชั่น ผลิตภัณฑ์ ต้อนรับนักท่องเที่ยวที่มาเยือนกลุ่มทอผ้าบ้านไทรงาม_

_**ทีมงานไทยเบฟและทีมมหาวิทยาลัย**_



**คุณนวล นิ่มนวล นาโพธิ์ตอง** ประธานกลุ่มทอผ้าบ้านไทรงาม กล่าวว่ารู้สึกภาคภูมิใจกับผลงานของนักศึกษาที่ได้สร้างสตูดิโอ การออกแบบแฟชั่นสินค้าและแพ็กเกจจิ้งให้กลุ่มทอผ้าบ้านไทรงาม เมื่อนักศึกษาสร้าง สตูดิโอเสร็จ ได้จัดวางเสื้อผ้าในรูปแบบใหม่อย่างสวยงาม แพ็กเกจจิ้งที่ใช้บรรจุผ้า น้องๆ ออกแบบมาดูทันสมัยมาก เพิ่มมูลค่าสินค้าให้มากขึ้น น่าจับต้อง

_**คุณนวล ประธานกลุ่มทอผ้าบ้านไทรงาม**_



**น.ส.ศิรินันทา ธรรมปุรา** นักศึกษาชั้นปีที่ 2 สาขาวิชาการออกแบบสภาพแวดล้อมภายใน คณะศิลปกรรมศาสตร์ มหาวิทยาลัยธุรกิจบัณฑิตย์ กล่าวว่าการออกแบบสตูดิโอสร้างจากวัสดุเหลือใช้ อาทิ ไม้แผ่น ไม้ไผ่ เครื่องจักสาน เสื่อลำแพน ผ้าขาวม้าที่มีอยู่ ประกอบวัสดุเข้าด้วยกันให้มีมูลค่าเหมือนการสร้างงานศิลปะ



_**ศิรินันทา**_



ด้าน **นายธนัช เรือนทอง** นักศึกษาชั้นปีที่ 3 สาขาวิชาการออกแบบสภาพแวดล้อมภายใน คณะศิลปกรรมศาสตร์ มหาวิทยาลัยธุรกิจบัณฑิตย์ เล่าว่าตนและเพื่อนๆ รับหน้าที่ช่างก่อสร้างและประกอบชิ้นส่วนต่างๆ ของสตูดิโอ ประกอบด้วยผนังที่ทำจากโครงไม้สน และนำผ้าขาวม้ามาใส่เป็นลายศิลปะ มีชั้นวางสินค้า ราวผ้า และฐานวางสินค้า

_**ธนัช**_



_“สิ่งที่ผมได้รับจากการร่วมกิจกรรมครั้งนี้คือประสบการณ์ที่เป็นประโยชน์ต่อการใช้ชีวิตในอนาคต เนื่องจากทุกวันนี้ ในสังคมเมือง ไม่ต้องการเพียงแค่คนเก่งทางวิชาการ แต่ต้อง การคนที่มีทักษะ และวิชาชีพ รู้จักคิดอย่างสร้าง สรรค์ สิ่งสำคัญคือทำให้ผมประเมินว่าจุดเด่นจุดด้อยของตัวเองมีอะไรบ้างและกลับไปพัฒนาให้ดีขึ้น” นายธนัชกล่าว_

_**การออกแบบสตูดิโอที่ชุมชนเลือก**_

_**แพ็กเกจจิ้งสวยงาม**_



**หัวใจสำคัญของโครงการ Creative Young Designer Season 4 คือการนำความรู้ความสามารถด้านการออกแบบ และการตลาดของนักศึกษาคนรุ่นใหม่ไปช่วยชุมชน ชุมชนมีสินค้าที่ดีแต่ขาดไอเดียใหม่ๆ ในการพัฒนาต่อยอดสินค้า ทั้งการออกแบบและช่องทางการขายสมัยใหม่ โครงการนี้จึงทำหน้าที่เชื่อม 2 ส่วนนี้เข้าด้วยกัน เป็นการแลกเปลี่ยนเรียนรู้ระหว่างนักศึกษาและชุมชน ทำให้เกิดสินค้าใหม่ๆ นวัตกรรมที่ตอบโจทย์ เข้าถึงช่องทางการขายสมัยใหม่ ชุมชนมีรายได้มากขึ้น มีองค์ความรู้เพื่อการต่อยอดซึ่งจะทำให้พึ่งพาตนเองได้อย่างยั่งยืน**