---
layout: post
code: "ART24111406562B523D"
origin_url: "https://www.khaosod.co.th/breaking-news/news_9505095"
image: "https://github.com/user-attachments/assets/65c9928a-f0c5-45a0-84a3-9e40fd865f90"
title: "รมว.คลัง เผย เตรียมแจกเงินหมื่นเฟส 2 กลุ่มสูงวัยขาดสภาพคล่อง ชี้ใช้งบไม่มาก"
description: "รมว.คลัง เผย เตรียมแจกเงินหมื่นเฟส 2 กลุ่มสูงวัยขาดสภาพคล่อง ชี้ ใช้งบไม่มาก เพราะแจกไม่เยอะ ยัน ไม่ซ้ำซ้อนกลุ่มเปราะบางเฟสแรก"
category: "HOT_NEWS"
language: "th"
date: 2024-11-14T07:11:58.195Z
---

# รมว.คลัง เผย เตรียมแจกเงินหมื่นเฟส 2 กลุ่มสูงวัยขาดสภาพคล่อง ชี้ใช้งบไม่มาก

[![รมว.คลัง เผย เตรียมแจกเงินหมื่นเฟส 2 กลุ่มสูงวัยขาดสภาพคล่อง ชี้ใช้งบไม่มาก](https://www.khaosod.co.th/wpapp/uploads/2024/11/digitalw1.jpg "รมว.คลัง เผย เตรียมแจกเงินหมื่นเฟส 2 กลุ่มสูงวัยขาดสภาพคล่อง ชี้ใช้งบไม่มาก")](https://www.khaosod.co.th/wpapp/uploads/2024/11/digitalw1.jpg)

**รมว.คลัง เผย เตรียมแจกเงินหมื่นเฟส 2 กลุ่มสูงวัยขาดสภาพคล่อง ชี้ ใช้งบไม่มาก เพราะแจกไม่เยอะ ยัน ไม่ซ้ำซ้อนกลุ่มเปราะบางเฟสแรก**

เมื่อเวลา 13.00 น วันที่ 14 พ.ย. 2567 ที่ทำเนียบรัฐบาล **นายพิชัย ชุณหวชิร รองนายกรัฐมนตรี และรมว.คลัง** ให้สัมภาษณ์กรณีนายทักษิณ ชินวัตร อดีตนายกรัฐมนตรี ปราศรัยบนเวที จ.อุดรธานี ว่าผู้สูงอายุ 60 ปีขึ้นไปจะได้รับเงินหมื่นในเร็วๆ นี้ ว่า เฟสที่หนึ่งเราให้เป็นเงินสด เพราะเป็นกลุ่มเปราะบาง แต่หลังจากนั้นเรามาดูอีกกลุ่มหนึ่งที่มีจำนวนไม่เยอะ และไม่ได้อยู่ในกลุ่มเปราะบาง แต่มีปัญหาสภาพคล่อง ดังนั้น เราจะคัดคนที่มีความจำเป็นเร่งด่วน

เมื่อถามว่าคาดว่าเร็วที่สุดจะได้เมื่อไหร่ **นายพิชัย** กล่าวว่า เดี๋ยวจะนำหลักการเข้าหารือคณะกรรมการกระตุ้นเศรษฐกิจ ซึ่งวิธีทำนั้นไม่ยาก

เมื่อถามว่าจะไม่ทับซ้อนกับกลุ่มเปราะบางในเฟสแรกใช่หรือไม่ **นายพิชัย** กล่าวว่า ไม่ซ้ำหรอก เพราะต้องอยู่ในรายชื่อที่เรากำหนดไว้ ส่วนจะใช้งบประมาณเท่าไหร่นั้น เนื่องจากจำนวนคนไม่เยอะ เพียงไม่กี่ล้านคน ซึ่งเราจะใส่เงินไปตามความเหมาะสมจำเป็น

**นายพิชัย** กล่าวต่อว่า เรื่องดิจิทัลวอลเล็ตนั้น มีความจำเป็น เพราะนอกจากการเข้าไปช่วยเหลือแล้ว ยังมีประโยชน์อีก 2 อย่าง คือ 1.ให้ประชาชนมีช่องทางการติดต่อภาครัฐได้อย่างถาวรในอนาคต ซึ่งแพลตฟอร์มนี้จะต้องค่อยๆ พัฒนาไปเรื่อยๆ 2.ให้ประชาชนคุ้นเคยกับการใช้เงินดิจิทัลและโทรศัพท์อย่างมีประสิทธิภาพ

เมื่อถามถึงมาตรการลงทุน หลังจากที่โดนัลด์ ทรัมป์ ชนะเลือกตั้งประธานาธิบดีสหรัฐอเมริกา **นายพิชัย** กล่าวว่า การลงทุนเป็นมาตรการที่จำเป็นสำหรับประเทศ ซึ่งเราแผ่วลงไปในช่วง 20 ปีที่ผ่านมา และวันนี้เราได้คุยถึงปัญหารู้เรื่องแล้ว มีความพร้อม แต่ก็ต้องดูองค์ประกอบที่สนับสนุนด้วย

ทั้งนี้ ผู้สื่อข่าวพยายามถามว่า คณะกรรมการสรรหาได้รายงานถึงการสรรหาประธานคณะกรรมการธนาคารแห่งประเทศไทย หรือประธานบอร์ดแบงค์ชาติ แล้วหรือยัง **นายพิชัย** กล่าวว่า ไม่ทราบ