---
layout: post
code: "ART2410310906LTP6TO"
origin_url: "https://www.khaosod.co.th/https://www.khaosod.co.th/lifestyle/news_9476917"
image: "https://github.com/user-attachments/assets/6ba294c8-46de-4cf8-b58c-f0b18fc79faa"
title: "หลาก&หลายท่องเที่ยว - แลนด์มาร์กเมืองนิวยอร์ก  สถาปัตย์โมเดิร์น-คลาสสิค"
description: " ใครเป็นสายอาร์ตชอบเสพความงามของสถาปัตยกรรม ไม่ว่าจะเป็นอาคารเก่าโบราณ หรืออาคารใหม่ล้ำสมัย น่าจะตกหลุมรัก มหานครนิวยอร์ก ประเทศสหรัฐอเมริกา ได้ไม่ยาก"
category: "LIFESTYLE"
language: "en"
date: 2024-11-01T11:11:02.888Z
---

# หลาก&หลายท่องเที่ยว - แลนด์มาร์กเมืองนิวยอร์ก  สถาปัตย์โมเดิร์น-คลาสสิค

[![หลาก&หลายท่องเที่ยว - แลนด์มาร์กเมืองนิวยอร์ก  สถาปัตย์โมเดิร์น-คลาสสิค](https://www.khaosod.co.th/wpapp/uploads/2024/10/ปก-ออนไลน์.jpg "หลาก&หลายท่องเที่ยว - แลนด์มาร์กเมืองนิวยอร์ก  สถาปัตย์โมเดิร์น-คลาสสิค")](https://www.khaosod.co.th/wpapp/uploads/2024/10/ปก-ออนไลน์.jpg)

ใครเป็นสายอาร์ตชอบเสพความงามของสถาปัตยกรรม ไม่ว่าจะเป็นอาคารเก่าโบราณ หรืออาคารใหม่ล้ำสมัย น่าจะตกหลุมรัก มหานครนิวยอร์ก ประเทศสหรัฐอเมริกา ได้ไม่ยาก

**วันนี้เลยจะชวนทุกคนไปเช็กอินชมความงามอาคารต่างๆ ในนิวยอร์ก**

เริ่มจากตึกที่พักอาศัยเก่าแก่ที่สร้างจากอิฐแดง ซึ่งมีกลิ่นอายของสถาปัตยกรรมในยุคปฏิวัติอุตสาหกรรมทำให้เมืองนี้ดูมีเสน่ห์ไม่เบา

ห้อง Astro Hall



ที่โดดเด่นไม่แพ้ตัวอาคารคือ บันไดหนีไฟเหล็กด้านนอกอาคาร ที่เรามักจะคุ้นตากันในหนังฝรั่ง ปัจจุบันกลายเป็นไอคอนิกของนิวยอร์กไปแล้ว ขนาดนักร้องดังระดับโลก อย่างเลดี้กาก้า ยังเคยใช้วิวบันไดหนีไฟที่นี่ในการถ่ายทำมิวสิควิดีโอกันเลยทีเดียว

_อาคารที่เป็นแลนด์มาร์กสำคัญของนิวยอร์กที่ดึงดูดให้นักท่องเที่ยวหลั่งไหลเข้ามาสัมผัสความงามมากกว่า 21 ล้านคน/ปี คือ แกรนด์เซ็นทรัลเทอร์มินัล (Grand Central Terminal) สถานีรถไฟศูนย์กลางของนิวยอร์กขนาดมหึมา ที่มีชานชาลาให้บริการมากถึง 44 ชานชาลา และรองรับผู้โดยสารได้วันละ 750,000 คน_

บันไดหนีไฟเหล็กนอกตึกที่พัก



เมื่อเดินเข้าไปในอาคารรู้สึกเหมือนกำลังขึ้นไทม์แมชชีนโดเรมอนย้อนอดีตหลุดเข้ามาในยุคโบราณ เพราะเป็นอาคารในยุค ค.ศ.1904 อายุเก่าแก่กว่า 111 ปี ก่อสร้างขึ้นในสไตล์โบซาร์ (Beaux Arts) ผสมผสานระหว่างศิลปะนีโอคลาสสิค โกธิก และเรเนซองส์

**ห้องโถงซุ้มหลังคาโค้งความสูง 38 เมตร ที่มีหน้าต่างทรงโค้งขนาดยักษ์สูง 23 เมตร จำนวน 6 บาน ประดับประดาด้วยโคมไฟโบเก้ที่ส่องแสงสีทองอ่อนๆ และภาพเขียนดาวจักรราศี บนเพดาน ทำให้ห้องดูหรูหราสง่างามเกินบรรยาย**

ห้องสมุดสาธารณะนิวยอร์ก



มองไปรอบๆ เห็นระเบียงบันไดหินอ่อนสีขาว ใช้เป็นทางเดินเชื่อมต่อไปสู่ชานชาลาที่สร้างเลียนแบบบันไดโรงละครโอเปราเฮาส์ ปารีส ยิ่งทำให้บรรยากาศอลังขึ้นไปอีก ขนาดบอยแบนด์ชื่อดังเกาหลีอย่างวง BTS ยังเคยเข้ามาใช้เป็นเวทีแสดงชั่วคราว

_ที่สะดุดตาอีกอย่าง คือ นาฬิกาโบราณยักษ์สีทอง 4 หน้าสนนราคาแพงลิ่ว เกือบ 700 ล้านบาท ที่ตั้งอยู่เหนือบูธประชาสัมพันธ์ที่ดูเก๋กู๊ดมากๆ ปัจจุบันตรงนี้กลายเป็นจุดนัดพบของชาวเมืองและนักท่องเที่ยวจากทั่วโลกไปแล้ว_

อาคารรูปร่างคล้ายปีกนกสีขาว



แหล่งอาหารสมองของเมืองซึ่งเก็บรวบรวมหนังสือกว่า 53 ล้านเล่มอย่างห้องสมุดสาธารณะนิวยอร์ก (New York Public Library) ซึ่งใหญ่เป็นอันดับ 3 ของโลกบนย่านหรูถนนฟิฟธ์อเวนิว เป็นอีกหนึ่งสถานที่ที่ไม่ควรพลาดชม

ภายในอาคารปีกนก



อาคารสีขาวสไตล์กรีก-โรมันแห่งนี้ถูกสร้างขึ้นเมื่อปี ค.ศ.1911 ด้านหน้าอาคารมีสิงโตหินอ่อน 2 ตัวนอนเฝ้าอารักขา เมื่อเดินเข้าไปด้านในจะเจอกับห้อง Astro Hall โถงต้อนรับ ขนาดใหญ่ ที่สร้างจากหินอ่อนเวอร์มอนต์ มีหน้าต่างกระจกทรงโค้งสูงราว 10 เมตรอยู่โดยรอบ ด้านข้างมีบันไดหินอ่อนซ้าย-ขวาพาเราขึ้นไปยังชั้นบน

ระเบียงบันไดหินอ่อนสีขาว



**เมื่อเดินไปยังชั้น 3 สัมผัสได้ถึงบรรยากาศความเรียบหรูดูขรึมของโถงที่ตกแต่งด้วยเสาแกะสลักสไตล์โรมัน และประตูโค้งที่ทำจากไม้โอ๊กสีน้ำตาลเข้ม บนเพดานมีภาพวาดเทพเจ้าโพรมีธีอุสกับมนุษย์ และลวดลายศิลปะอันวิจิตรบรรจงให้เราได้ชื่นชม**

ยังมีห้องอ่านหนังสือ 2 ห้อง ห้องที่เราเข้าไป คือ Edna Barnes Salomon เป็นห้องที่ดูโล่งสบาย ตกแต่งด้วยโต๊ะ เก้าอี้ไม้ และโคมไฟเพดาน บรรยากาศอบอุ่นเหมาะแก่การอ่านหนังสือเป็นอย่างยิ่ง

ห้องอ่านหนังสือ Edna Barnes Salomon



**ส่วนห้องที่ขึ้นชื่อว่างดงามที่สุด คือ ห้องอ่านหนังสือหลักที่ชื่อว่า Rose Main Reading Room เสียดายเราไม่มีโอกาสเข้าไปชมเพราะเวลาที่จำกัด**

สวนหย่อมปลูกดอกไม้ สมุนไพร พืช



อีกสถานที่หนึ่งที่ทำให้เรารู้สึกว้าว เมื่อได้รู้ถึงประวัติความเป็นมาคือ The Met Cloisters พิพิธภัณฑ์แสดงงานศิลปะ ซึ่งเป็นสาขาย่อยของพิพิธภัณฑ์ศิลปะเมโทรโพลิทัน หรือ MET (Metropolitan Museum of Art) ที่สร้างขึ้นจากการนำชิ้นส่วน โถงทางเดิน และโบสถ์เก่า จำนวน 5 แห่ง ที่ขนข้ามน้ำข้ามทะเลมาจากประเทศสเปนและฝรั่งเศส มาประกอบเป็นตัวปราสาทหินยุโรปอันแสนงดงาม ที่นี่เปิดให้เข้าชมครั้งแรกในปี ค.ศ.1938

โถงไม้โอ๊กสีน้ำตาลเข้ม



_โถงทางเดินซุ้มประตูหินสีชมพูโบราณจากช่วงศตวรรษที่ 21 ที่นำมาจากโบสถ์แซ็งต์-มิเชล-เดอ-คูซา ของฝรั่งเศส ถูกนำมาทำเป็นตัวอาคาร ตรงกลางสร้างเป็นน้ำพุและสวนหย่อมที่ปลูกดอกไม้ สมุนไพร และพืชในยุคกลางกว่า 250 สายพันธุ์ ให้นักท่องเที่ยวได้ศึกษา และชื่นชมความงาม สร้างบรรยากาศร่มรื่น เงียบสงบและสวยงามจริงๆ_

ภายในตัวอาคารมีการจัดแสดงผลงาน ศิลปะในยุคกลางของตะวันตก เช่น ศิลปะในยุคไบแซนไทน์ โรมาเนสก์ โกธิก เป็นต้น ส่วนใหญ่เป็นเรื่องราวเกี่ยวกับศาสนา มีทั้งภาพเขียน งานแกะสลัก งานปั้น และสมบัติเก่าแก่โบราณ

The Vessel



**ที่เป็นไฮไลต์จนกลายมาเป็นภาพโปสการ์ดในร้านขายของที่ระลึกของพิพิธภัณฑ์คือ ภาพพรมทอลายยูนิคอร์ ที่มีอายุเก่าแก่ราว 500 ปี**

คราวนี้ชวนมาชมอาคารโมเดิร์นรูปร่างคล้ายปีกนกสีขาวอย่าง The Oculus ซึ่งตั้งอยู่ใกล้กับ World Trade Center กันบ้าง อาคารนี้สร้างขึ้นในปี ค.ศ.2016 เพื่อเป็นอาคารศูนย์กลางการขนส่งรถไฟฟ้าใต้ดินที่มีมูลค่าก่อสร้างแพงที่สุดในโลก ราวๆ 1.39 แสนล้านบาท ภายในอาคารยังมีห้างสรรพสินค้าให้นักท่องเที่ยวได้แวะช็อปปิ้งได้อีกด้วย

แกรนด์เซ็นทรัลเทอร์มินัล



อาคารแห่งนี้ออกแบบโดย Santiago Calatrava สถาปนิกชาวสเปน ภายในอาคารเป็นเพดานสูงโปร่ง โครงสร้างหลังคาอาคารทำจากโครงเหล็กสีขาวทับซ้อนกันอย่างสวยงาม ลักษณะคล้ายปีกนก สีขาวต้องการสื่อสารถึงที่อิสรภาพและเสรีภาพ และยังสร้างขึ้นเพื่อระลึกถึงเหตุการณ์ ตึก World Trade Center ถล่มเมื่อวันที่ 11 ก.ย. ปี ค.ศ.2001 อีกด้วย

ภาพพรมทอลายยูนิคอร์ อายุราว 500 ปี



**The Vessel งานสถาปัตยกรรมกึ่งประติมากรรม อาคารบันไดวนสูง 150 ฟุต 16 ชั้น รูปร่างคล้ายรังผึ้งขนาดใหญ่ ในย่าน Hudson Yards เป็นจุดเช็กอินสุดปังที่นักท่องเที่ยวทั่วโลกต้องมาเยือน เพราะตัวอาคารมีความสวยงามแปลกตาด้วยโครงสร้างบันไดสีทองแดงวาววับตัดกับเหล็กโครงสร้างสีดำ ทำให้มันดูโดดเด่นชวนมองไม่น้อย**

อาคารนี้ออกแบบโดย Nelson Byrd Woltz ดีไซเนอร์ ชาวอังกฤษ ก่อสร้างเสร็จและเปิดให้นักท่องเที่ยวได้ชมความงามในปีค.ศ.2019 แต่หลังเปิดให้เข้าชมไม่ถึงปีก็มีวัยรุ่นหนุ่มสาว 3 คนขึ้นไปกระโดดฆ่าตัวตาย และรายที่ 4 ก็ตามมา

โถงทางเดินซุ้มประตูหินสีชมพู



ในที่สุด The Vessel ได้ประกาศปิดตัวอย่างไม่มีกำหนดตั้งแต่กลางปีค.ศ.2021 มาจนถึงปัจจุบัน น่าเสียดายที่เราทำได้แค่ยืนชะเง้อดูความงามอยู่เบื้องล่างเท่านั้น

**สถานที่สุดท้ายที่เรามีโอกาสแวะไปเที่ยวชม เป็นสถาปัตยกรรมใหม่ล่าสุดที่กลายเป็นแหล่งท่องเที่ยวแห่งใหม่ของนิวยอร์กคือตึก The Edge ในย่าน Hudson Yards อาคารตึกสูงระฟ้าดีไซน์ทันสมัย ซึ่งเป็นแหล่งรวมของห้างสรรพสินค้า ร้านอาหาร ตึกแห่งนี้เปิดให้บริการเมื่อปี ค.ศ.2020**

ดาดฟ้ากลางแจ้งบนตึก The Edge



ส่วนที่ฮอตที่สุดเห็นจะเป็นลานชมวิวดาดฟ้ากลางแจ้งที่สูงสุดในซีกโลกตะวันตก บนชั้นที่ 100 ของตึก ที่ออกแบบเป็นพื้นสามเหลี่ยมยื่นออกไปกลางอากาศ ทำให้สามารถมองเห็นวิวเมืองแมนฮัตตันได้แบบ 360 องศา

_ที่เป็นซิกเนเจอร์ที่ทุกคนต้องไปถ่ายรูปคู่คือ พื้นกระจกใสของดาดฟ้าที่สามารถมองทะลุดำดิ่งไปถึงเบื้องล่างให้ความรู้สึกเสียววาบ ขาสั่นกันเลยทีเดียว_

**ความสวยงามของสถาปัตยกรรมในนิวยอร์ก ที่ผสมผสานระหว่างความคลาสสิค และความโมเดิร์นได้อย่างลงตัว ทำให้การเที่ยวชมอาคารบ้านเรือนของมหานครนิวยอร์กทริปนี้สุขแบบครบรสจริงๆ**

**มยุรี นวมมี**