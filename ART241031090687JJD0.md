---
layout: post
code: "ART241031090687JJD0"
origin_url: "https://www.khaosod.co.th/https://www.khaosod.co.th/lifestyle/news_9476870"
image: "https://github.com/user-attachments/assets/f05c35ea-9fc7-4e36-976c-e4e3c242cb87"
title: "สดจากเยาวชน - แสตมป์‘น้องหมูเด้ง’ เด้งไปรฯทุกที่"
description: "บริษัท ไปรษณีย์ไทย จำกัด จับกระแส “หมูเด้งฟีเวอร์” ร่วมมือกับสวนสัตว์เปิดเขาเขียว เปิดตัว iStamp และโปสการ์ดถ่ายทอดความน่ารักของน้องหมูเด้งขวัญใจคนทั้งโลก"
category: "LIFESTYLE"
language: "en"
date: 2024-11-01T11:06:03.510Z
---

# สดจากเยาวชน - แสตมป์‘น้องหมูเด้ง’ เด้งไปรฯทุกที่

[![สดจากเยาวชน - แสตมป์‘น้องหมูเด้ง’ เด้งไปรฯทุกที่](https://www.khaosod.co.th/wpapp/uploads/2024/10/แสตมป์หมูเด้ง1.jpg "สดจากเยาวชน - แสตมป์‘น้องหมูเด้ง’ เด้งไปรฯทุกที่")](https://www.khaosod.co.th/wpapp/uploads/2024/10/แสตมป์หมูเด้ง1.jpg)

บริษัท ไปรษณีย์ไทย จำกัด จับกระแส **“หมูเด้งฟีเวอร์”** ร่วมมือกับสวนสัตว์เปิดเขาเขียว เปิดตัว iStamp และโปสการ์ดถ่ายทอดความน่ารักของน้องหมูเด้งขวัญใจคนทั้งโลกผ่านคอลเล็กชั่นสุดพิเศษ

**ดร.ดนันท์ สุภัทรพันธุ์** กรรมการผู้จัดการใหญ่ บริษัท ไปรษณีย์ไทย จำกัด กล่าวว่า จากความน่ารักของดาวเด่นสวนสัตว์เปิดเขาเขียว **“น้องหมูเด้ง”** หนึ่งในซอฟต์พาวเวอร์ของประเทศไทยที่ทำให้ผู้คนหลงรักกันทั่วโลกจนเกิดเป็นกระแสความนิยมที่พูดถึงในทุกวงการ ไปรษณีย์ไทยจึงจับมือสวนสัตว์เปิดเขาเขียวเผยแพร่ความสดใสของฮิปโปแคระตัวนี้ในรูปแบบ iStamp หรือแสตมป์ส่วนตัว นำภาพถ่ายตามติดชีวิตหนึ่งวันของน้องหมูเด้ง และโปสการ์ดภาพอิริยาบถที่น่าเอ็นดูมาจัดพิมพ์ เพื่อให้ทุกคนร่วมสะสมและแบ่งปันความสุขที่ดีต่อใจส่งต่อให้ผู้อื่น รวมทั้งยังมี iStamp คอลเล็กชั่นพิเศษ นำภาพของตนเองมาจัดทำเป็นแสตมป์ แสตมป์เป็นสื่อที่เปิดโลกการเรียนรู้และเป็นกระบอกเสียงของประเทศ ความร่วมมือครั้งนี้นอกจากจะสร้างความสุขให้ผู้คน ยังช่วยสร้างความตระหนักรู้เกี่ยวกับการอนุรักษ์สัตว์ที่เสี่ยงต่อการสูญพันธุ์ และส่งเสริมการท่องเที่ยวในประเทศไทย

![สดจากเยาวชน](https://www.khaosod.co.th/wpapp/uploads/2024/10/แสตมป์หมูเด้ง6-696x397.jpg)

![สดจากเยาวชน](https://www.khaosod.co.th/wpapp/uploads/2024/10/แสตมป์หมูเด้ง5-696x549.jpg)

_สำหรับ iStamp เซ็ต 4 ดวง สุดลิมิเต็ดที่สามารถใส่รูปถ่ายส่วนตัวเพื่อเก็บไว้เป็นความทรงจำ (ขนาด A5) ราคาแผ่นละ 60 บาท บริการจัดทำที่สวนสัตว์เปิดเขาเขียว ทั้งนี้ ผู้ที่สนใจแสตมป์และสิ่งสะสมคอลเล็กชั่นน้องหมูเด้งแบบพิมพ์สำเร็จ สั่งจองได้แล้ววันนี้ทางออนไลน์ผ่านเว็บไซต์และแอปพลิเคชั่น ThailandPostMart เริ่มจัดส่งและจำหน่ายตั้งแต่วันที่ 6 พ.ย.นี้ เป็นต้นไป และหาซื้อได้ที่ไปรษณีย์กลาง (บางรัก) ไปรษณีย์ไทยสำนักงานใหญ่ ร้าน Post Cafe สามเสนใน พิพิธภัณฑ์แสตมป์ไทย เคาน์เตอร์ไปรษณีย์ MBK Center และสวนสัตว์เปิดเขาเขียว_

![สดจากเยาวชน](https://www.khaosod.co.th/wpapp/uploads/2024/10/แสตมป์หมูเด้ง3-696x525.jpg)

![สดจากเยาวชน](https://www.khaosod.co.th/wpapp/uploads/2024/10/แสตมป์หมูเด้ง4-574x696.jpg)

คอลเล็กชั่นนี้ ประกอบด้วย โปสการ์ดน้องหมูเด้งชุดละ 2 ใบ (ขนาด 5×7 นิ้ว) ราคาชุดละ 40 บาท, iStamp ตามติดชีวิตหนึ่งวันของน้องหมูเด้ง 20 ดวง (ขนาด A4) ราคาแผ่นละ 120 บาท, iStamp น้องหมูเด้งเซ็ต 4 ดวง (ขนาด A5) ราคาแผ่นละ 60 บาท

![สดจากเยาวชน](https://www.khaosod.co.th/wpapp/uploads/2024/10/แสตมป์หมูเด้ง2-696x517.jpg)

**ไปรษณีย์ไทยยังจัดกิจกรรมพิเศษ “ส่งความในใจไปรฯ ถึงหมูเด้ง” เชิญชวนให้ทุกคนร่วมกันส่งความในใจด้วยการเขียนไปรษณียบัตรหรือโปสการ์ด ใบละ 2 บาท ส่งถึงหมูเด้งได้ที่ ตู้ ปณ.หมูเด้ง สวนสัตว์เปิดเขาเขียว 20110 เพื่อติดบอร์ดที่สวนสัตว์ ให้โลกรับรู้ถึงตัวแทนความน่ารักและเป็นมิตรของประเทศไทย โดยพี่ไปรฯ จะรวบรวมและส่งต่อถึงสวนสัตว์เปิดเขาเขียว รายได้ส่วนหนึ่งมอบให้องค์การสวนสัตว์เพื่อช่วยผู้ประสบอุทกภัย และช่วยเหลือสวัสดิภาพสัตว์ป่าต่อไป สอบถามโทร.0-2573-5480, 0-2573-5463**