---
layout: post
code: "ART2411260302MQMKIF"
origin_url: "https://www.khaosod.co.th/special-stories/news_9521202"
image: "https://github.com/user-attachments/assets/15000745-0aa2-4e0d-8dd8-b911fd331cc8"
title: "แยม ฐปณีย์ ส่งกำลังใจพี่น้อง ช่อง3 ที่ได้รับอีเมล์นัดแจงเงินชดเชย คาดกว่า100คน"
description: "กอดๆให้กำลังใจกัน แยม ฐปณีย์ ส่งกำลังใจให้พี่น้องช่อง 3 ที่ได้รับอีเมล์ทุกคน นัดชี้แจงสิทธิเงินชดเชย คาดจะมีพนักงานที่ถูกพิจารณาให้ร่วมโครงการกว่า 100 คน"
category: "SPECIAL_STORIES"
language: "th"
date: 2024-11-26T03:17:10.632Z
---

# แยม ฐปณีย์ ส่งกำลังใจพี่น้อง ช่อง3 ที่ได้รับอีเมล์นัดแจงเงินชดเชย คาดกว่า100คน

[![แยม ฐปณีย์ ส่งกำลังใจพี่น้อง ช่อง3 ที่ได้รับอีเมล์นัดแจงเงินชดเชย คาดกว่า100คน](https://www.khaosod.co.th/wpapp/uploads/2024/11/ch310026116719998.jpg "แยม ฐปณีย์ ส่งกำลังใจพี่น้อง ช่อง3 ที่ได้รับอีเมล์นัดแจงเงินชดเชย คาดกว่า100คน")](https://www.khaosod.co.th/wpapp/uploads/2024/11/ch310026116719998.jpg)

กอดๆให้กำลังใจกัน แยม ฐปณีย์ ส่งกำลังใจให้พี่น้อง ช่อง3 ที่ได้รับอีเมล์ทุกคน นัดชี้แจงสิทธิเงินชดเชย คาดจะมีพนักงานที่ถูกพิจารณาให้ร่วมโครงการเบื้องต้นกว่า 100 คน

จากกรณีก่อนหน้านี้มีกระแสข่าวโทรทัศน์ช่องใหญ่เตรียมปรับโครงสร้างบริษัทครั้งใหญ่ โดยจะปลดพนักงานเพื่อปรับลดค่าใช้จ่ายให้ได้ 30% เพื่อให้องค์กรเดินต่อ

ล่าสุด วันที่ 25 พ.ย.67 ตูน ปรินดา และ ไก่ ภาษิต เปิดเผยในรายการ เรื่องเด่นเย็นนี้ ว่า “เรียนทุกท่าน ขออนุญาตแจ้งว่า วันนี้ หลัง 17.00 น. ทาง HR จะมีอีเมล์ถึงบุคคลที่เราจำเป็นต้องให้เข้าโครงการปรับโครงสร้าง (เลิกจ้าง) จาก HR ขอบคุณค่ะ”

ด้าน ไก่ ภาษิต ก็ระบุว่า พี่น้องในวงการสื่อ วันนี้เราอาจจะไม่ได้ทำงานร่วมกัน แต่วันหน้าเราอาจจะวนๆ ได้เจอกัน ไม่ชอบบรรยากาศแบบนี้เลย เอาเท่านี้

ขณะที่ [แยม ฐปณีย์](https://www.facebook.com/thapanee.ietsrichai/?locale=th_TH) ก็โพสต์ส่งกำลังใจถึงพี่น้อง ช่อง3 ด้วยว่า _“ส่งกำลังใจให้พี่น้องช่อง 3 ที่ได้รับเมล์ทุกคนค่ะ กอดๆให้กำลังใจกัน แยมไม่ใช่พนง.ช่องไม่ได้รับผลกระทบนี้ แต่เราคือเพื่อนร่วมงานที่ทำงานด้วยกันมา 16 ปี รักในความเป็นมืออาชีพของช่าวช่อง 3 และขอขอบคุณทุกคนค่ะ (จะเขียนยาวๆอีกครั้ง) สู้ๆค่ะ”_

[![](https://www.khaosod.co.th/wpapp/uploads/2024/11/ch310026116711.jpg)](https://www.khaosod.co.th/wpapp/uploads/2024/11/ch310026116711.jpg)

พร้อมทั้งรายงานรายละเอียดข่าวดังกล่าวด้วยว่า _“ช่อง 3 ส่งอีเมล์ถึงพนักงานที่ให้เข้าโครงการให้ออก นัดชี้แจงสิทธิเงินชดเชย วันพรุ่งนี้ ระบุสามารถใช้สิทธิลาได้ตั้งแต่ 1 ธ.ค.ก่อนสิ้นสุดทำงาน 31 ธ.ค.67”_

เมื่อเวลา เวลา 16.30 น. วันนี้ (26 พ.ย. 67) ช่อง 3 มีข้อความด่วน แจ้งพนักงานว่าให้เข้าไปตรวจสอบอีเมลบริษัทของตัวเอง โดยระบุว่าทางฝ่ายบุคคล HR จะแจ้งผลเจ้าหน้าที่ที่ไม่ผ่านเกณฑ์การปฏิบัติงาน โดยจะมีรายละเอียด การรายงานตัวรับทราบผลประเมิน และเงินชดเชยที่จะได้รับ โดยจะแนบมาให้ในอีเมลฉบับดังกล่าวของพนักงาน พร้อมระบุด้วยว่า ตั้งแต่วันที่ 1 ธ.ค. 67 เป็นต้นไป หากพนักงานยังมีสิทธิ์วันลาเหลือ สามารถนำมาลาในเดือนดังกล่าวได้ แต่หากพนักงานวันลาหมดแล้ว แล้วหยุดงานเกิน HR อาจจะพิจารณาตัดเงินชดเชยจากที่ลาเกินจากสิทธิ์ของตัวเอง โดยการปรับโครงสร้างจะมีผล 31 ธ.ค.67

โดยมีรายงานข่าวว่า พนักงานที่ได้รับอีเมลได้รับแจ้งว่า มีความจำเป็นต้องให้เข้าร่วมโครงการปรับโครงสร้างองค์กรที่อาจส่งผลกับสถานะของพนักงานบางส่วน และให้มารับฟังคำชี้แจงในวันที่ 27 พ.ย. 67 ในเวลา 14.00 น. และ บางส่วน 16.00 น.

[![](https://www.khaosod.co.th/wpapp/uploads/2024/11/ch31002611672.jpg)](https://www.khaosod.co.th/wpapp/uploads/2024/11/ch31002611672.jpg)

ทั้งนี้การแจ้งพนักงานทางอีเมลวันนี้ มีขึ้นหลังมีกระแสข่าวว่า ช่อง 3 จะปรับโครงสร้างพนักงานออก 30% โดยให้หัวหน้างานแต่ละฝ่ายเป็นผู้พิจารณา ซึ่งมีทุกแผนก รวมถึง ฝ่ายข่าว ที่มีพนักงานหลักในการสนับสนุนรายการข่าวทุกช่วงของช่อง 3 ซึ่งคาดการณ์ว่า จะมีพนักงานที่ถูกพิจารณาให้ร่วมโครงการเบื้องต้น กว่า 100 คน และมีบางคนสมัครใจเข้าร่วมโครงการ

สำหรับโครงการปรับโครงสร้างองค์กร ปรับลดพนักงานของช่อง 3 ครั้งนี้เป็นครั้งที่ 4 ในรอบ 4 ปี นับตั้งแต่ยุติสัมปทาน และยกเลิกทีวีดิทัล 2 ช่อง ทั้งช่อง SD 28, Family 13

ส่วนพนักงานที่ได้รับอีเมลอยู่ระหว่างการตรวจสอบ ซึ่งก่อนหน้านี้ฝ่ายบริหารแจ้งว่ากลุ่มแรกที่จะถูกพิจารณาคือกลุ่มที่จะเกษียนในอายุ 55 ปี ซึ่งคนที่ได้รับอีเมลบางคน ตกใจ เพราะไม่ได้มีแผนเตรียมการสำหรับงานใหม่ไว้ ซึ่งบางส่วนก็เป็นพนักงานอายุ 30-40 ปีด้วย ความคืบหน้าจะรายงานให้ทราบต่อไป

