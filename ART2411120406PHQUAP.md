---
layout: post
code: "ART2411120406PHQUAP"
origin_url: "https://www.khaosod.co.th/sports/news_9501170"
image: "https://github.com/user-attachments/assets/2af9e353-99a0-4281-9967-8b14f9203c73"
title: "โรเจอร์ส ติดทัพสิงโตคำรามชุดใหญ่ครั้งแรก หลัง 8 แข้งดัง ขอถอนตัว"
description: "มอร์แกน โรเจอร์ส กองกลางจาก แอสตัน วิลลา ถูกเรียกติดทีมชาติอังกฤษชุดใหญ่ครั้งแรก หลัง 8 แข้งดังตัดสินใจถอนตัวจากทัพสิงโตคำราม"
category: "SPORTS"
language: "th"
date: 2024-11-12T04:11:10.645Z
---

# โรเจอร์ส ติดทัพสิงโตคำรามชุดใหญ่ครั้งแรก หลัง 8 แข้งดัง ขอถอนตัว

[![โรเจอร์ส ติดทัพสิงโตคำรามชุดใหญ่ครั้งแรก หลัง 8 แข้งดัง ขอถอนตัว](https://www.khaosod.co.th/wpapp/uploads/2024/11/rogers.jpg "โรเจอร์ส ติดทัพสิงโตคำรามชุดใหญ่ครั้งแรก หลัง 8 แข้งดัง ขอถอนตัว")](https://www.khaosod.co.th/wpapp/uploads/2024/11/rogers.jpg)

มอร์แกน โรเจอร์ส กองกลางจาก แอสตัน วิลลา ถูกเรียกติดทีมชาติอังกฤษชุดใหญ่ครั้งแรก หลัง 8 แข้งดังตัดสินใจถอนตัวจากทัพสิงโตคำราม

อังกฤษ ภายใต้การคุมทีมของกุนซือขัดตาทัพอย่าง ลี คาร์สลีย์ มีคิวลงเล่นในช่วงเบรกทีมชาติรอบนี้ 2 นัด โดยจะพบกับ กรีซ ในวันที่ 14 พ.ย. และ ไอร์แลนด์ ในวันที่ 17 พ.ย.

อย่างไรก็ตามหลังจากการประกาศรายชื่อที่ออกมาก่อนหน้านี้ มีนักเตะถึง 8 ราย ที่ขอถอนตัวจากการรับใช้ชาติเนื่องจากปัญหาอาการบาดเจ็บ

โดยทั้ง 8 คน ประกอบด้วย ลีไว โควิลล์ และ โคล พาลเมอร์ จากเชลซี, เดแคลน ไรซ์ และ บูกาโย ซากา จากอาร์เซนอล, ฟิล โฟเดน และ แจ๊ก กรีลิช จาก แมนฯ ซิตี้, เทรนต์ อเล็กซานเดอร์-อาร์โนลด์ จากลิเวอร์พูล และ อารอม แรมส์เดล จากเซาแฮมป์ตัน

ขณะที่นักเตะที่ถูกเรียกเข้ามาแทนนำทีมมาโดย มอร์แกน โรเจอร์ส กองกลางจากแอสตัน วิลลา ที่ถูกเรียกติดทีมชาติชุดใหญ่เป็นครั้งแรก หลังจากที่แข้งวัย 22 ปีรายนี้ ซัดไป 3 ประตู และทำอีก 2 แอสซิสต์ จาก 11 เกม ในฤดูกาลนี้

ส่วนนักเตะรายอื่นได้แก่ จาร์รอด โบเวน จากเวสต์แฮม ยูไนเต็ด, จาร์ราด แบรนธ์เวต จากเอฟเวอร์ตัน, ติโน ลิฟราเมนโต จากนิวคาสเซิล และ เจมส์ แทร็ฟฟอร์ด จากเบิร์นลีย์