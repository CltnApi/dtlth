---
layout: post
code: "ART2411290647IB3KBJ"
origin_url: "https://www.khaosod.co.th/breaking-news/news_9527176"
image: "https://github.com/user-attachments/assets/060985bd-c1b4-4366-9b81-228824f966a9"
title: "โปรดเกล้าฯ ให้ข้าราชบริพารในพระองค์ พ้นจากตำแหน่ง นางสนองพระโอษฐ์"
description: "ราชกิจจานุเบกษา เผยแพร่พระบรมราชโองการ โปรดเกล้าฯให้ ท่านผู้หญิงรวิจิตร์ สุวรรณบุบผา ข้าราชบริพารในพระองค์ พ้นจากตำแหน่งนางสนองพระโอษฐ์"
category: "HOT_NEWS"
language: "th"
date: 2024-11-29T06:56:30.418Z
---

# โปรดเกล้าฯ ให้ข้าราชบริพารในพระองค์ พ้นจากตำแหน่ง นางสนองพระโอษฐ์

[![โปรดเกล้าฯ ให้ข้าราชบริพารในพระองค์ พ้นจากตำแหน่ง นางสนองพระโอษฐ์](https://www.khaosod.co.th/wpapp/uploads/2024/11/royal45.jpg "โปรดเกล้าฯ ให้ข้าราชบริพารในพระองค์ พ้นจากตำแหน่ง นางสนองพระโอษฐ์")](https://www.khaosod.co.th/wpapp/uploads/2024/11/royal45.jpg)

**ราชกิจจานุเบกษา เผยแพร่พระบรมราชโองการ โปรดเกล้าฯให้ ท่านผู้หญิงรวิจิตร์ สุวรรณบุบผา ข้าราชบริพารในพระองค์ พ้นจากตำแหน่งนางสนองพระโอษฐ์ เนื่องจากสูงอายุ-สุขภาพไม่แข็งแรง**

เมื่อวันที่ 29 พ.ย.67 ผู้สื่อข่าวรายงานว่า ราชกิจจานุเบกษา เผยแพร่พระบรมราชโองการ ประกาศให้ข้าราชบริพารในพระองค์พ้นจากตำแหน่งนางสนองพระโอษฐ์ มีใจความว่า พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว มีพระบรมราชโองการโปรดเกล้าโปรดกระหม่อมให้ประกาศว่า

ตามที่ทรงพระกรุณาโปรดเกล้าโปรดกระหม่อมให้ ท่านผู้หญิงรวิจิตร์ สุวรรณบุบผา เป็นนางสนองพระโอษฐ์ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตั้งแต่วันที่ 13 ธันวาคม พุทธศักราช 2559 นั้น

บัดนี้ ท่านผู้หญิงรวิจิตร์ สุวรรณบุบผา ขอพระราชทานพระบรมราชานุญาต ลาออกจากข้าราชบริพารในพระองค์ เนื่องจากสูงอายุและสุขภาพไม่แข็งแรง จึงทรงพระกรุณาโปรดเกล้าโปรดกระหม่อมให้ ท่านผู้หญิงรวิจิตร์ สุวรรณบุบผา พ้นจากตำแหน่งนางสนองพระโอษฐ์

ทั้งนี้ ตั้งแต่บัดนี้เป็นต้นไป ประกาศ ณ วันที่ 16 พฤศจิกายน พุทธศักราช 2567 เป็นปีที่ 9 ในรัชกาลปัจจุบัน

[![](https://www.khaosod.co.th/wpapp/uploads/2024/11/Royal44548.png)](https://www.khaosod.co.th/wpapp/uploads/2024/11/Royal44548.png)

ผู้สื่อข่าวรายงานว่า ก่อนหน้านี้ เว็บไซต์ราชกิจจานุเบกษา ได้เผยแพร่ประกาศ เรื่อง การดำรงตำแหน่งนางสนองพระโอษฐ์ ข้าราชบริพารในพระองค์ เมื่อวันที่ 16 พฤศจิกายน 2567 มีใจความว่า

พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว มีพระบรมราชโองการโปรดเกล้าฯ ให้ประกาศว่า

โดยที่ การดำรงตำแหน่งนางสนองพระโอษฐ์ ถือเป็นข้าราชบริพารในพระองค์ การแต่งตั้งและการให้พ้นจากตำแหน่งนางสนองพระโอษฐ์ ให้เป็นไปตามพระราชอัธยาศัยนั้น สมควรจะมีหลักเกณฑ์กำหนดในเรื่องนี้ไว้ จึงทรงพระกรุณาโปรดเกล้าฯ ให้ประกาศหลักเกณฑ์กำหนดไว้ ดังต่อไปนี้

1.การโปรดเกล้าฯ แต่งตั้งและการพ้นจากตำแหน่ง นางสนองพระโอษฐ์ ข้าราชบริพารในพระองค์ ให้เป็นไปตามพระราชอัธยาศัย

2.การดำรงตำแหน่งนางสนองพระโอษฐ์ ข้าราชบริพารในพระองค์ ให้มีวาระการดำรงตำแหน่ง 3 ปี เว้นแต่จะทรงพระกรุณาโปรดเกล้าฯ ให้ต่อเวลาการดำรงตำแหน่งต่ออีกคราวละ 3 ปี

3.การดำรงตำแหน่งนางสนองพระโอษฐ์ ข้าราชบริพารในพระองค์ สิ้นสุดลง เมื่อ

3.1 พ้นจากตำแหน่งข้าราชบริพารในพระองค์  
3.1 ลาออก  
3.3 ถึงแก่กรรม  
3.4 ทรงพระกรุณาโปรดเกล้าฯ ให้พ้นจากตำแหน่ง

4\. ผู้ดำรงตำแหน่ง นางสนองพระโอษฐ์ ข้าราชบริพารในพระองค์ อยู่ก่อนประกาศพระบรมราชโองการฉบับนี้ ให้ดำรงตำแหน่งต่อไปอีกวาระหนึ่งตามข้อ 2

ทั้งนี้ ตั้งแต่วันที่ 15 พฤศจิกายน พุทธศักราช 2567

