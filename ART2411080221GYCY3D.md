---
layout: post
code: "ART2411080221GYCY3D"
origin_url: "https://www.khaosod.co.th/entertainment/news_9495599"
image: "https://github.com/user-attachments/assets/9595a873-1bfd-4da1-b133-e49a981ad8de"
title: "หรือจะมีลูกคนที่4 ชมพู่ อารยา ถูกทักปีหน้ามีดวงขยายครอบครัว แจงคนชมปิดทองหลังพระ"
description: "หรือจะมีข่าวดีลูกคนที่4 ชมพู่ อารยา ตอบปมหมอช้างทักปีหน้ามีดวงขยายครอบครัว แจงคนชื่นชมเป็นสายบุญไม่ออกสื่อปิดทองหลังพระ หลังมีคนนำเรื่องราว การปิดทองหลังพระ"
category: "ENTERTAINMENT"
language: "th"
date: 2024-11-08T02:25:42.773Z
---

# หรือจะมีลูกคนที่4 ชมพู่ อารยา ถูกทักปีหน้ามีดวงขยายครอบครัว แจงคนชมปิดทองหลังพระ

[![หรือจะมีลูกคนที่4 ชมพู่ อารยา ถูกทักปีหน้ามีดวงขยายครอบครัว แจงคนชมปิดทองหลังพระ](https://www.khaosod.co.th/wpapp/uploads/2024/11/chomarbaby4811679998.jpg "หรือจะมีลูกคนที่4 ชมพู่ อารยา ถูกทักปีหน้ามีดวงขยายครอบครัว แจงคนชมปิดทองหลังพระ")](https://www.khaosod.co.th/wpapp/uploads/2024/11/chomarbaby4811679998.jpg)

หรือจะมีข่าวดีลูกคนที่4 ชมพู่ อารยา ตอบปมหมอช้างทักปีหน้ามีดวงขยายครอบครัว แจงคนชื่นชมเป็นสายบุญไม่ออกสื่อปิดทองหลังพระ

หลังมีคนนำเรื่องราว การปิดทองหลังพระ ทำบุญแบบไม่ออกสื่อของ ซุปตาร์สาว ชมพู่ อารยา ออกมาเล่าว่า ได้เห็นกับตาตนเอง กล้าสาบาน 9 วัด 7 วัน ว่านี่คือเรื่องจริงที่เก็บงำมานาน 2 ปี เห็นตอนชมพู่ทำบุญถวายภัตตาหารเพลพระจำนวนร้อยกว่ารูป 1 เดือน แต่เจ้าตัวไม่โพสต์รูปลงโซเชียลใดใด

และแม่ชมยังอุ้มน้องแอบิเกลใส่บาตรพระจำนวนร้อยกว่ารูป ซึ่งพระอาจารย์บอกว่า ชมพู่ทำแบบนี้ทุกปี จะส่งคนนำอาหารมาถวายตลอด ซึ่งคนโพสต์เรื่องราวนี้บอกไม่แปลกใจว่าทำไมแม่ชมเป็นเศรษฐินีที่เพียบพร้อมทั้งหน้าตาและฐานะ รสนิยม เพราะทำบุญขนาดนี้ ทำบุญแบบลับๆ ไม่โจ่งแจ้ง ทำจริงแบบปิดทองหลังพระ

ล่าสุดวันที่ 7 พ.ย. 67 มีโอกาสเจอ ‘ชมพู่’ มาร่วมงานฉลองเปิด GUESS Flagship Store ในฐานะ GUESS Girl Thailand ที่ GUESS Flagship Store โซน Central Court ชั้น 1 ศูนย์การค้าเซ็นทรัลเวิลด์ เจ้าตัวได้เผยถึงเรื่องการทำบุญไม่ออกสื่อปิดทองหลังพระ พร้อมกันนี้ยังได้ตอบประเด็นที่ หมอช้าง ทำนายว่าคนเกิดราศีเมถุน ซึ่งตรงกับราศีของแม่ชม ปีหน้ามีสิทธิ์ขยายครอบครัวเพิ่ม หลายคนมองว่าหรือเจ้าตัวจะมีข่าวดีมีลูกอีกคน

_**แฟนคลับชื่นชมว่าทำบุญไม่เคยออกสื่อเลย?**_  
“บางทีเราก็ลืม วิกฤตวัยกลางคนเนอะ บางทีเดินๆ จะเอาอะไรก็ลืม(ยิ้ม) จริงๆ ก็ไม่รู้ว่าหมายถึงเคสไหน ไม่แน่ใจว่าที่ไม่ระบุชื่อคือยังไง แต่ถ้าทำกฐิน ผ้าป่าก็ระบุชื่ออยู่ค่ะ(หัวเราะ) แต่ว่าบางทีถ้าทำทานหรือบริจาคอะไรแบบนี้ก็ไม่ค่อยระบุค่ะ จริงๆ จำไม่ได้ว่าเคสไหน แต่ก็ถือว่าเอาบุญมาฝากทุกคนแล้วกันค่ะ (ยิ้ม)”

คนยกให้เราเป็นสายมู สายบุญ?  
“จริงๆ ก็ไม่อยากเรียกตัวเองว่าสายมูหรืออะไรขนาดนั้นนะคะ แต่อาจจะโชคดีที่มีคนเอาบุญมาให้ตลอด ก็มีมาเรื่อยๆ นะคะ คือมีคนมาชวนเรา แล้วเราร่วม ทุกครั้งเขาก็จะนึกถึงเรา ถามว่าเยอะมั้ย ก็ปกติเหมือนคนทั่วไปแหละค่ะ หน้ากฐิน หน้าผ้าป่าก็มีมา หรือบางทีวันดีคืนดีพี่ป้อม วินิจช่างแต่งหน้าของชมก็จะมาเล่าเวลาไปเจอเคสอะไรมามันหดหู่มากเลย น่าสงสารมากเลย เราก็ช่วยกันทำ จะเป็นแบบนี้มากกว่า คือถ้าเราอยากจะทำมันก็จะมาเรื่อยๆ เอง แต่พูดแล้วเขินจังเลย เราไม่ได้เป็นสายบุญขนาดนั้น(หัวเราะ) แต่ถ้าเวลามีคนมาชวน แล้วชมรู้สึกว่านั่นไม่ใช่ 18 มง หรือเป็นมิจจี้ และเรารู้สึกว่าเขาควรจะได้จริงๆ ก็จะยื่นมือเข้าไปช่วยนิดนึง เล็กๆ น้อยๆ ก็ทำค่ะ”

ADVERTISEMENT

แต่ส่วนใหญ่ก็จะไม่ออกตัว?  
“ต้องออกยังไงเหรอคะ คือถ้าหมายถึงต้องเอามาโพสต์อะไรแบบนั้น ก็คงไม่ได้ทำค่ะ (หัวเราะ)”

[![](https://www.khaosod.co.th/wpapp/uploads/2024/11/S__43524125.jpg)](https://www.khaosod.co.th/wpapp/uploads/2024/11/S__43524125.jpg)

เคยเจอเคสแปลกๆ มาขอให้ช่วยมั้ย?  
“จริงๆ ชมว่าอาจจะถึงตัวเราค่อนข้างยากนิดนึง ส่วนใหญ่ก็จะมาจากคนรู้จักและเราไว้ใจว่าจะเอาบุญฝากเขาไปอย่างนั้นมากกว่า”

_**หมอช้างทักในรายการว่าจะมีดวงขยายครอบครัวเพิ่ม?**_  
“จริงเหรอ คือก็อัดเทปไว้หลายเดือนแล้ว ลืม วิกฤตวัยกลางคน(หัวเราะ) แต่พักค่ะ ไม่ขยายแล้ว (หัวเราะ) ไม่ไหวแล้วค่ะ อาจจะหมายถึงขยายแบบอื่นหรือเปล่า ขยายที่ทางมั้ย คิดเองนะ (ยิ้ม) แต่ถ้าซื้อที่ก็มีแพลนอยู่ค่ะ”

_**ปิดอู่แล้วใช่มั้ย?**_  
“ไม่เอาแล้วค่ะ (หัวเราะ) คือที่หมอช้างแกทักก็ตีความได้หลายแบบ แต่ถ้าซื้อบ้าน ซื้อที่น่ะมีแพลน เพราะเราก็อยู่ตึกกันมานานแล้ว ชมก็อยู่ตึกมาตั้งแต่สาวๆ มาอยู่บ้านก็ตอนมีลูก ก็อยากลงดินบ้าง (หัวเราะ)”

[![](https://www.khaosod.co.th/wpapp/uploads/2024/11/chomarbaby4811671.jpg)](https://www.khaosod.co.th/wpapp/uploads/2024/11/chomarbaby4811671.jpg)