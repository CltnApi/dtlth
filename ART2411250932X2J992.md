---
layout: post
code: "ART2411250932X2J992"
origin_url: "https://www.khaosod.co.th/special-stories/news_9520395"
image: "https://github.com/user-attachments/assets/4b7d9d56-0ccf-4c33-9062-f068a9c49eff"
title: "ชาวญี่ปุ่นจวกยับ! เพลง Supernova Love วง IVE ไม่เคารพต้นฉบับศิลปินผู้ล่วงลับ"
description: "ชาวญี่ปุ่นจวกยับ! เพลง Supernova Love วง IVE ใช้ทำนองเพลง 'Merry Christmas Mr. Lawrence' ของ \"ริวอิจิ ซากาโมโตะ\" ศิลปินผู้ล่วงลับ ติงไม่เคารพต้นฉบับ"
category: "SPECIAL_STORIES"
language: "th"
date: 2024-11-25T09:57:38.052Z
---

# ชาวญี่ปุ่นจวกยับ! เพลง Supernova Love วง IVE ไม่เคารพต้นฉบับศิลปินผู้ล่วงลับ

[![ชาวญี่ปุ่นจวกยับ! เพลง Supernova Love วง IVE ไม่เคารพต้นฉบับศิลปินผู้ล่วงลับ](https://www.khaosod.co.th/wpapp/uploads/2024/11/super-nova-love-drama-02.jpg "ชาวญี่ปุ่นจวกยับ! เพลง Supernova Love วง IVE ไม่เคารพต้นฉบับศิลปินผู้ล่วงลับ")](https://www.khaosod.co.th/wpapp/uploads/2024/11/super-nova-love-drama-02.jpg)

**ชาวญี่ปุ่นจวกยับ! เพลง Supernova Love วง IVE ใช้ทำนองเพลง ‘Merry Christmas Mr. Lawrence’ ของ “ริวอิจิ ซากาโมโตะ” ศิลปินผู้ล่วงลับ ติงไม่เคารพต้นฉบับ**

เมื่อวันที่ 25 พฤศจิกายน 2567 เกิร์ลกรุ๊ปชื่อดังจากเกาหลีใต้ **IVE** ซึ่งมีสมาชิก ได้แก่ _วอนยอง ยูจิน กาอึล เรย์ ลิซ_ และ _อีซอ_ สร้างเซอร์ไพรส์เอาใจแฟน ๆ ด้วยการจับมือกับ **David Guetta** ดีเจและมิวสิคโปรดิวเซอร์ระดับโลก เสิร์ฟเพลงใหม่ **“Supernova Love”** ปล่อยมาให้แฟน ๆ ได้ฟัง เมื่อวันที่ 8 พ.ย. 67 ที่ผ่านมา ซึ่งล่าสุดก็ทำสถิติยอดรับชมถล่มทลายกว่า 5 ล้านวิวพร้อมทะยานขึ้นอีก

ภาพประกอบ MV – IVE, David Guetta – Supernova Love

โดยหนึ่งจุดที่โดดเด่นในเพลง _“Supernova Love”_ คือ มีการหยิบยกเอาทำนองคุ้นหูสุดอมตะจากเพลง “Merry Christmas Mr. Lawrence” ของ **“ริวอิจิ ซากาโมโตะ”** (Ryuichi Sakamoto) นักแต่งเพลงและนักเปียโนชื่อดังชาวญี่ปุ่นผู้ล่วงลับมาใส่ในเพลง ส่งให้เพลงดังกล่าวยิ่งมีเสน่ห์ชวนน่าฟังและหวนนึกถึงทำนองติดตราตรึงใจ

แม้เพลง _“Supernova Love”_ จะได้รับเสียงชื่นชมและการตอบรับที่ดีจากแฟนคลับ แต่ดูเหมือน **ชาวญี่ปุ่นที่ได้ฟังเพลงนี้จะไม่เห็นด้วยอย่างมาก** เกิดกระแสวิพากษ์วิจารณ์อย่างหนักในคอมเมนต์ยูทูบทันทีที่มีการเผยแพร่

ภาพประกอบ MV – IVE, David Guetta – Supernova Love

โดยชาวญี่ปุ่นจำนวนมาก ไม่พอใจที่ ศิลปิน K-pop วง **IVE** นำทำนองจากเพลง _“Merry Christmas Mr. Lawrence”_ ของ **“ริวอิจิ ซากาโมโตะ”** ศิลปินระดับตำนานผู้ล่วงลับ มาใส่ในเพลง _“Supernova Love”_ มองว่าเป็นการไม่ให้เกียรติผลงานต้นฉบับของศิลปิน อีกทั้งเนื้อเพลงที่พูดถึงความรัก อาจเป็นการหยิบมาใช้ที่ไม่ถูกบริบท จากต้นฉบับเพลงที่สะท้อนถึงความโหดร้ายจากสงคราม ความแตกต่างของวัฒนธรรม ความเชื่อ การเมือง และสังคม

สำหรับเพลง _“Merry Christmas Mr. Lawrence”_ เป็นบทเพลงที่ “ริวอิจิ ซากาโมโตะ” ประพันธ์เพื่อประกอบภาพยนตร์ในชื่อเดียวกัน คือ ‘Merry Christmas, Mr.Lawrence’ (1983) ผลงานการกำกับของ “นางิสะ โอชิมะ” (Nagisa Oshima) ไม่เพียงเท่านี้ เจ้าตัวยังสวมบทบาทเป็นตัวละครหลักในภาพยนตร์เรื่องนี้อีกด้วย

ภาพประกอบ ริวอิจิ ซากาโมโตะ

ทั้งนี้ **“ริวอิจิ ซากาโมโตะ”** เสียชีวิตแล้วในวัย 71 ปี เมื่อวันที่ 28 มีนาคม ขณะรับการรักษาโรคมะเร็ง

**“ริวอิจิ ซากาโมโตะ”** เป็นผู้ก่อตั้งวง Yellow Magic Orchestra หรือ YMO เป็นผู้บุกเบิกดนตรีแนวอิเล็กทรอนิกส์ โดยมีผลงานโดดเด่นของซากาโมโตะ เช่น การประพันธ์เพลงประกอบภาพยนตร์อันโด่งดัง อาทิ The Last Emperor ที่ทำให้ซากาโมโตะได้รับทั้งรางวัลออสการ์ ลูกโลกทองคำ และแกรมมี่ นอกจากนี้ ยังแต่งเพลงให้กับหนังฮอลลีวู้ดอีกหลายเรื่อง The Sheltering Sky, Little Buddha และ The Revenant

ภาพประกอบ

**ความคิดเห็นจวกแรงจากชาวเน็ตญี่ปุ่น อาทิ**

ท่ามกลางกระแสวิจารณ์เดือดจากชาวญี่ปุ่น ก็มีคอมเมนต์บางส่วนที่เข้ามาร่วมรำลึกการจากไปของ “ริวอิจิ ซากาโมโตะ” จำนวนมาก

ทั้งนี้ ทางหน่วยงานต้นสังกัดและ วง IVE จะมีการออกมาเคลื่อนไหวต่อการเรียกร้องของชาวญี่ปุ่นหรือไม่ คงต้องติดตามกันต่อไป

ภาพประกอบ

ภาพประกอบ





