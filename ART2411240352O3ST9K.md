---
layout: post
code: "ART2411240352O3ST9K"
origin_url: "https://www.khaosod.co.th/breaking-news/news_9518873"
image: "https://github.com/user-attachments/assets/9cbee735-058c-49e1-bddf-f820ab5e04db"
title: "สอบเครียด 6 ชั่วโมง ภรรยา-ลูกสาว หมอบุญ คดีฉ้อโกง 7.5 พันล้าน"
description: "สอบเครียด 6 ชั่วโมง ภรรยา-ลูกสาว หมอบุญ คดีฉ้อโกง 7.5 พันล้าน เผยคำให้การ เร่งตรวจสอบธุรกรรมทางการเงิน จ่อออกหมายแดงล่าตัว นพ.บุญ"
category: "HOT_NEWS"
language: "th"
date: 2024-11-24T04:19:02.232Z
---

# สอบเครียด 6 ชั่วโมง ภรรยา-ลูกสาว หมอบุญ คดีฉ้อโกง 7.5 พันล้าน

[![สอบเครียด 6 ชั่วโมง ภรรยา-ลูกสาว หมอบุญ คดีฉ้อโกง 7.5 พันล้าน](https://www.khaosod.co.th/wpapp/uploads/2024/11/Doctor-Boons-case.jpg "สอบเครียด 6 ชั่วโมง ภรรยา-ลูกสาว หมอบุญ คดีฉ้อโกง 7.5 พันล้าน")](https://www.khaosod.co.th/wpapp/uploads/2024/11/Doctor-Boons-case.jpg)

**สอบเครียด 6 ชั่วโมง ภรรยา-ลูกสาว หมอบุญ คดีฉ้อโกง 7.5 พันล้าน เผยคำให้การ เร่งตรวจสอบธุรกรรมทางการเงิน จ่อออกหมายแดงล่าตัว นพ.บุญ**

จากกรณี นางจารุวรรณ อายุ 79 ปี และ น.ส.นลิน อายุ 51 ปี ภรรยาและลูกสาวของ นพ.บุญ วนาสิน หรือ หมอบุญ อายุ 86 ปี โดยทั้ง 2 เป็นผู้ต้องหาตามหมายจับข้อหา ร่วมกันฉ้อโกงประชาชน และร่วมกันให้กู้ยืมเงินที่เป็นการฉ้อโกงประชาชน เดินทางเข้ามอบตัวที่ บก.น.1 บช.น. และถูกควบคุมตัวไว้ที่ สน.พญาไท เมื่อคืนวันที่ 23 พ.ย.ที่ผ่านมา

ล่าสุดวันที่ 24 พ.ย.2567 ที่กองบังคับการตำรวจนครบาล 1 (บก.น.1) พล.ต.ต.อัฏธพร วงศ์ศิริปรีดา ผบก.น.1 กล่าวว่า เบื้องต้นอยู่ระหว่างพิสูจน์ทราบว่า มีการปลอมแปลงลายเซ็นต์ จากคนอื่นจริงหรือไม่ หากมีการปลอมแปลงจริงก็เป็นไปได้ว่า อาจจะมีผู้ก่อเหตุเกี่ยวข้องเพิ่มเติม ขณะนี้อยู่ระหว่างการพิสูจน์ทราบกรณีดังกล่าว

สอบเครียด 6 ชั่วโมง ภรรยา-ลูกสาว หมอบุญ คดีฉ้อโกง 7.5 พันล้าน เผยคำให้การ เร่งตรวจสอบธุรกรรมทางการเงิน จ่อออกหมายแดงล่าตัว นพ.บุญ

พล.ต.ต.อัฏธพร กล่าวต่อว่า รวมถึงตรวจสอบโบรกเกอร์ที่ชักชวนผู้เสียหายให้มาร่วมลงทุนหรือกู้เงิน ส่วนลูกสะใภ้ของนพ.บุญจะถูกออกหมายจับด้วยหรือไม่ อยู่ระหว่างรวบรวมพยานหลักฐาน แต่ขณะยังไม่มีผู้ต้องหาเพิ่มเติมคดีดังกล่าวแต่อย่างใด

พล.ต.ต.อัฏธพร กล่าวอีกว่า จากการสอบปากคำ นางจารุวรรณ และลูกสาวของนพ.บุญ 6 ชั่วโมง มีอาการอ่อนเพลียขอพักการสอบปากคำ จึงต้องมีการสอบปากคำเพิ่มเติมในวันนี้ แต่จากการสอบปากคำทางผู้ถูกกล่าวหายืนยันว่า ถูกปลอมแปลงลายเซ็นต์เท่านั้น เจ้าหน้าที่ตำรวจจึงต้องดำเนินการตรวจสอบ

[![](https://www.khaosod.co.th/wpapp/uploads/2024/11/24-บุญ2.jpg)](https://www.khaosod.co.th/wpapp/uploads/2024/11/24-บุญ2.jpg)

พล.ต.ต.อัฏธพร กล่าวด้วยว่า ส่วนอีกประเด็นหนึ่ง ทางคณะพนักงานสอบสวนบก.น.1 จะเดินทางไปสอบปากคำเจ้าหน้าที่ผู้เกี่ยวข้องบริษัท ศูนย์รับฝากหลักทรัพย์ (ประเทศไทย) จำกัด (TSD) ในวันวันที่ 25 พ.ย.นี้ เนื่องจากจะดำเนินการตรวจสอบการรับจำนำหุ้นจริงหรือไม่

พล.ต.ต.อัฏธพร กล่าวว่า เพื่อตรวจสอบการธุรกรรมทางการเงินว่า มีการปลอมแปลงลายมือของผู้เสียหายหรือไม่ ส่วนการติดตามจับกุมตัวนพ.บุญ ที่หลบหนีอยู่ในสาธารณรัฐประชาชนจีน ได้ประสานไปยังกองการต่างประเทศให้ทำหนังสือไปยังตำรวจสากล เพื่อขอออกหมายแดงให้ช่วยติดตามจับกุมแล้ว



พล.ต.ต.อัฏธพร กล่าวต่อว่า ซึ่งไทยและจีน มีสนธิสัญญาส่งผู้ร้ายข้ามแดน แต่เป็นคดีอุกฉกรรจ์ ส่วนคดีที่เกี่ยวข้องกับการฉ้อโกง ต้องมีการทำหนังสือชี้แจงเพื่อขอความร่วมมือ

ทั้งนี้ ฝากประชาสัมพันธ์คนที่ตกเป็นเหยื่อเช็คเด้งหรือเป็นผู้ค้ำประกัน และผู้เสียหายที่ถูกนพ.บุญและขบวนการหลอกให้ร่วมลงทุน สามารถเข้าแจ้งความได้ที่สถานีตำรวจในพื้นที่ โดยไม่ต้องกังวลว่าคดีดังกล่าวจะเป็นคดีแพ่ง

เพราะจากการตรวจสอบพยานหลักฐานพบว่า ผู้ต้องหามีพฤติการณ์ประสงค์ต่อทรัพย์ซึ่งถือว่าเป็นเข้าข่ายความผิดในข้อหาฉ้อโกงประชาชน เป็นคดีอาญาที่สามารถดำเนินคดีได้