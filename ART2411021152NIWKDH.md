---
layout: post
code: "ART2411021152NIWKDH"
origin_url: "https://www.khaosod.co.th/special-stories/news_9487684"
image: "https://github.com/user-attachments/assets/3a0b3b69-d5ca-4774-887e-2d052c75504e"
title: "สาวเที่ยวดอยเตือนภัย เล่าประสบการณ์ระทึก เจอรังงูอยู่ใต้หมอนในโฮมสเตย์"
description: "สาวเที่ยวดอยเตือนภัย เล่าประสบการณ์สุดระทึก กำลังจะนอน..."
category: "SPECIAL_STORIES"
language: "th"
date: 2024-11-02T11:57:01.703Z
---

# สาวเที่ยวดอยเตือนภัย เล่าประสบการณ์ระทึก เจอรังงูอยู่ใต้หมอนในโฮมสเตย์

[![สาวเที่ยวดอยเตือนภัย เล่าประสบการณ์ระทึก เจอรังงูอยู่ใต้หมอนในโฮมสเตย์](https://www.khaosod.co.th/wpapp/uploads/2024/11/aammyypipi.jpg "สาวเที่ยวดอยเตือนภัย เล่าประสบการณ์ระทึก เจอรังงูอยู่ใต้หมอนในโฮมสเตย์")](https://www.khaosod.co.th/wpapp/uploads/2024/11/aammyypipi.jpg)

_**สาวเที่ยวดอยเตือนภัย เล่าประสบการณ์สุดระทึก กำลังจะนอน เจอรังงูอยู่ใต้หมอนในโฮมสเตย์ ในจังหวัดแม่ฮ่องสอน**_

วันที่ 2 พ.ย. 67 คุณแอมมี่ เปิดเผยกับ ‘ข่าวสดออนไลน์’ ถึงเหตุการณ์สุดระทึก เมื่อเดินทางไปพักผ่อนกับครอบครัว ที่โฮมสเตย์ในจังหวัดแม่ฮ่องสอน ก่อนที่จะพบว่ารังงูอยู่ใต้หมอน จากนั้นได้โพสต์คลิปลง ติ๊กต็อก ชื่อ @aammyypipi จนเป็นกระแสไวรัล คนเข้ามาคอมเมนต์เป็นจำนวนมาก

**คุณแอมมี่ กล่าวว่า** เรื่องราวนี้เกิดขึ้นเมื่อประมาณปีกว่า ๆ โดยเป็นการโรดทริปเที่ยวภาคเหนือ ซึ่งตนและครอบครัวได้เข้าพักที่โฮมสเตย์แห่งหนึ่ง ในจังหวัดแม่ฮ่องสอน พอถึงช่วงเวลากลางคืนก็เข้าพักในห้องนอนตามปกติ

ก่อนที่พี่ชายของตนจะรู้สึกเหมือนมีอะไรบางอย่างขยับอยู่ใต้หมอน พอเปิดหมอนออกมาก็พบกับงูสีดำ 2 ตัว จากนั้นตนจึงรีบโทรแจ้งทางเจ้าหน้าที่ของที่พักให้เข้ามาจัดการ พอเจ้าหน้าที่มาถึงก็พบว่า งูสีดำเลื้อยเข้าไปในรูหนึ่งในบริเวณพื้นของห้อง ซึ่งสันนิษฐานว่าเป็นรังงู จากนั้นก็พบว่ามีงูสีเหลืองจำนวนมาก ก่อนจะมีการจัดการนำออกไปทั้งหมด

**คุณแอมมี่ กล่าวต่อว่า** ทางที่พักได้รับผิดชอบเหตุการณ์ที่เกิดขึ้น โดยการเปลี่ยนบ้านพักหลังใหม่ให้ ซึ่งในตอนแรกทางที่พักเสนอตนว่าจะไม่คิดเงินค่าที่พัก แต่ก็เข้าใจในจุดนี้ว่ามันไม่ใช่ความผิดของที่พัก หลายคนที่เข้ามาคอมเมนต์ในคลิปจะสนใจแต่ประเด็นว่า โฮมสเตย์นี้อยู่ที่ไหนกลัว จะได้ไม่ไป ห้องสกปรก จัดการไม่ดีหรือไม่ ถึงปล่อยให้งูเข้ามาได้

แต่ตนทราบดีอยู่แล้วว่าที่พักแห่งนี้เป็นโฮมสเตย์ที่อยู่กลางป่า มีวิวติดกับธรรมชาติ โดยจะไม่ได้มีกำแพงหรือประตูกั้นที่แน่นหนาอะไรอยู่แล้ว ซึ่งที่พักเองก็มีห้องพักให้เลือกหลายแบบ แต่ตนและครอบครัวเลือกที่จะอยู่แบบติดวิวธรรมชาติเอง อีกทั้งตนเดินทางไปพักในช่วงหน้าฝน จึงไม่ได้แปลกใจกับเหตุการณ์แบบนี้เท่าไหร่

สุดท้ายไม่อยากให้คนที่เข้ามาดูโฟกัสผิดจุด ตนไม่ได้ต้องการที่จะโพสต์คลิปดังกล่าวเพื่อที่จะให้ร้ายที่พักแต่อย่างใด เพียงแต่อยากเตือนทุกคนที่กำลังจะเดินทางไปพักในสถานที่ที่เป็นธรรมชาติ ว่าเหตุการณ์แบบนี้อาจเกิดขึ้นได้ ต้องตรวจสอบสภาพของที่ที่เราอยู่ให้ดี จะได้ไม่เกิดอันตราย

_ที่มาภาพ : @aammyypipi_