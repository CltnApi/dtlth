---
layout: post
code: "ART24111705515BZY5T"
origin_url: "https://www.khaosod.co.th/entertainment/news_9508006"
image: "https://github.com/user-attachments/assets/a8e4626d-f058-462a-bd25-9193c03c6d42"
title: "เบื้องหลังมายา - ‘เติ้ล ตะวัน’ทุ่มกำกับฯ ‘เล่ห์ร้ายเกมลวง’ละครกึ่งซีรีส์"
description: "เรื่องกำลังเข้มข้น สำหรับละคร “เล่ห์ร้ายเกมลวง” ทางช่อง 7HD ผลงานของผู้จัด ‘เติ้ล’ ตะวัน จารุจินดา ที่ควบตำแหน่งผู้กำกับฯ โดยได้ 4 นักแสดงนำ ‘ฐิสา’ วริฏฐิสา"
category: "ENTERTAINMENT"
language: "th"
date: 2024-11-17T05:56:13.189Z
---

# เบื้องหลังมายา - ‘เติ้ล ตะวัน’ทุ่มกำกับฯ ‘เล่ห์ร้ายเกมลวง’ละครกึ่งซีรีส์

[![เบื้องหลังมายา - ‘เติ้ล ตะวัน’ทุ่มกำกับฯ ‘เล่ห์ร้ายเกมลวง’ละครกึ่งซีรีส์](https://www.khaosod.co.th/wpapp/uploads/2024/11/sss.jpg "เบื้องหลังมายา - ‘เติ้ล ตะวัน’ทุ่มกำกับฯ ‘เล่ห์ร้ายเกมลวง’ละครกึ่งซีรีส์")](https://www.khaosod.co.th/wpapp/uploads/2024/11/sss.jpg)

เรื่องกำลังเข้มข้น สำหรับละคร **“เล่ห์ร้ายเกมลวง”** ทางช่อง 7HD ผลงานของผู้จัด **‘เติ้ล’ ตะวัน จารุจินดา** ที่ควบตำแหน่งผู้กำกับฯ โดยได้ 4 นักแสดงนำ **‘ฐิสา’ วริฏฐิสา ลิ้มธรรมมหิศร, ‘เปรี้ยว’ ทัศนียา การสมนุช, ‘โดนัท’ ภัทรพลฒ์ เดชพงษ์วรานนท์** และ **‘เบน’ สันติราษฎร์ กุลนพเกียรติ** เชือดเฉือนฝีมือ

![เบื้องหลังมายา](https://www.khaosod.co.th/wpapp/uploads/2024/11/s08-696x521.jpg)

โดยวันนี้ ผู้กำกับฯ **‘เติ้ล ตะวัน’** ได้เผยถึงงานเบื้องหน้าเบื้องหลังของละครดังกล่าว

• **ละครเรื่องนี้เป็นเรื่องราวเกี่ยวกับอะไร?**  
**เติ้ล** – “เป็นเรื่องราวของผู้หญิงสองคน พัชณิน (ฐิสา วริฏฐิสา) กับ อิงดาว (เปรี้ยว ทัศนียา) ที่ก้าวเข้ามาทำงานในวงการบันเทิงพร้อมๆ กัน เติบโตมาในวงการด้วยกัน วันหนึ่งเปรี้ยว ที่รับบทอิงดาว ได้เป็นนางเอก ส่วนฐิสา ที่รับบท พัชณิน ได้เป็นนางร้าย แต่จู่ๆ อิงดาวตกบันได ทำให้ต้องสละสิทธิ์บทนางเอก พัชณินได้บทนางเอกไปแทน ทำให้พัชณินกลายเป็นนางเอกที่ดังมาก เป็นซูเปอร์สตาร์ระดับประเทศ เป็นราชินีเรตติ้ง

![เบื้องหลังมายา](https://www.khaosod.co.th/wpapp/uploads/2024/11/s09-696x464.jpg)

ตอนต้นเรื่องจะเล่าถึงช่วงที่พัชณินเริ่มเฟดตัวเองออกจากวงการบันเทิง แต่งงานแล้ว แต่ก็ยังมีชื่อเสียงโด่งดังอยู่ โดยในเรื่องเขาแต่งงานกับ เบน สันติราษฎร์ ซึ่งรับบทเป็นทวีรัฐ นักธุรกิจหนุ่มที่ร่ำรวย มีชื่อเสียง เป็นเซเลบ แต่วันหนึ่ง มีผู้ชายอีกคนหนึ่งเข้ามาก็คือโดนัท ภัทรพลฒ์ ในเรื่องรับบทเป็น ธาม จะเริ่มเข้ามาทำให้ธุรกิจแล้วก็ทำให้ชีวิตคู่ของฐิสากับเบนเริ่มสั่นคลอน มีปัญหา คนดูอาจจะรู้สึกเหมือนว่าเป็นเรื่องราวของผู้หญิงสองคนที่ปะทะฟาดฟันเพราะผู้ชาย แต่ความจริงแล้วเรื่องราวจะไปถึงจุดที่เรียกว่า เพื่อนหญิงพลังหญิง มีความพลิกแล้วพลิกอีก ตัวละครทุกตัวมีปม มีความเทาๆ แต่จะเทา จะเข้ม อ่อนเฉดไหนแค่นั้นเอง โดยเหตุผลในการกระทำของทุกตัวละคร มีที่มาที่ไป”

ADVERTISEMENT

![เบื้องหลังมายา](https://www.khaosod.co.th/wpapp/uploads/2024/11/s11-3-696x464.jpg)

• **“เล่ห์ร้ายเกมลวง” เป็นละครแนวดราม่าเชือดเฉือน เข้มข้น มีความสนุก น่าติดตามอย่างไรบ้าง?**  
**เติ้ล** – “จุดที่น่าสนใจ ผมว่าละครเรื่องนี้ให้ฟีลความเป็นละครดราม่า มีความลึกลับ ให้ความรู้สึกดูแล้ว เอ๊ะ! ในทุกตอน ดูแล้วจะได้ขบคิดในตัวละครว่า เรื่องราวจะดำเนินไปยังไงต่อ ดูแล้วได้ลุ้นได้สนุกไปกับเนื้อเรื่อง เป็นละครที่ดูแล้วอาจจะไม่ใช่ขนบเดิมสักเท่าไหร่ ซึ่งโอกาสที่คนดูจะเดาเรื่องได้หรือไม่นั้น ผมว่าแล้วแต่คน

![เบื้องหลังมายา](https://www.khaosod.co.th/wpapp/uploads/2024/11/s10-696x464.jpg)

เนื้อเรื่องจะมีเล่าย้อนกลับไปกลับมา เพราะถ้าย้อนกลับไปเล่าถึงตอนเปรี้ยวตกบันได แล้วฐิสาได้รับบทนางเอกแทน มันจะมีเหตุการณ์บางอย่างที่ทำให้นางเอกสองคนเขาเกลียดกัน อยากให้คนดูสนุกไปกับการติดตามเดาเรื่องราว เพราะถึงแม้จะเป็นสืบสวนสอบสวน แต่ก็ไม่ใช่ว่าจะเป็นการสืบสวนสอบสวนแบบเต็มเหนี่ยว เราทำให้มีความบันเทิง แต่จังหวะที่มีความบันเทิง มันถูกเคลือบไปด้วยความแซ่บของการปะทะกันระหว่างผู้หญิงสองคน ซึ่งจะมีปมบางอย่างที่ทำให้คนดูอยากรู้และคาดเดาว่า ที่มามันเกิดจากอะไรกันแน่”

![เบื้องหลังมายา](https://www.khaosod.co.th/wpapp/uploads/2024/11/s06-1-696x464.jpg)

• **การปะทะบทบาทกันของ ‘ฐิสา-เปรี้ยว’ เข้มข้นถึงพริกถึงขิงขนาดไหน?**  
**เติ้ล** – “ทั้งคู่แสดงออกมาได้แซ่บ สามารถตรึงคนดูได้ อันนี้สำหรับในความคิดผมนะ ผมว่าเขาทั้งคู่ตรึงคนดูอยู่ อย่างเปรี้ยว ไม่ต้องพูดถึง ฝีมือเขามีมากๆ อยู่แล้ว ขณะที่ตัวฐิสาเองก็มีเสน่ห์และมีแนวทางการเล่นในแบบของตัวเอง พอนักแสดงที่มีฝีมือทั้งคู่มาอยู่ด้วยกัน เลยทำให้แต่ละซีนมันไม่ตาย

![เบื้องหลังมายา](https://www.khaosod.co.th/wpapp/uploads/2024/11/s02-1-696x464.jpg)

แล้วบทบาทของตัวละครก็ไม่มีใครยอมใคร ซึ่งทั้งฐิสากับเปรี้ยวถ่ายทอดความเป็นตัวละครออกมาได้เต็มที่มาก ทั้งคู่ต่างมีความเข้าใจตัวละคร มีความเข้าใจถึงแรงจูงใจ ก็มีการสู้กันด้วยอินเนอร์ของตัวละคร วิธีการตอบโต้กันเป็นอะไรที่แซ่บ คนหนึ่งอาจจะตอบโต้แบบรุนแรง หยาบกร้าน อีกคนหนึ่งอาจจะตอบโต้แบบผู้ดีหน่อย ความเชือดเฉือนไม่แพ้กันเลย ยกตัวอย่าง เคยรู้สึกไหม เวลาเราถูกใครด่าแรงๆ กับโดนใครสักคนหนึ่งด่า คำพูดไม่ได้แรงเลย แต่ทำไมเราเจ็บจี๊ด”

![เบื้องหลังมายา](https://www.khaosod.co.th/wpapp/uploads/2024/11/s05-696x507.jpg)

• **พระเอกสองคน ‘โดนัท-เบน’ เป็นยังไงบ้าง?**  
**เติ้ล** – “โดนัท ในเรื่องจะเป็นพระเอกอบอุ่น สายซัพพอร์ต ตอนแรกเหมือนจะมาแก้แค้น แต่สุดท้ายโดนฐิสาตก ส่วนเบนในเรื่องนี้ ต้องบอกเลยว่า เราจะเห็นการดำเนินเรื่องของตัวละครทวีรัฐที่เบนแสดงมีความพลิกไปพลิกมา แล้วการทำงานของโดนัทกับเบนที่ต้องปะทะกับฐิสาและเปรี้ยวก็เข้าขากันมาก อย่างเบนกับเปรี้ยวก็มีฉากเลิฟซีนที่พอสมควรระดับหนึ่งเลย ส่วนฐิสากับโดนัทก็มีเคมีที่ลงตัว คนดูจะรู้สึกค่อยๆ เติมเต็มมากขึ้น อยากให้มาลองดูกัน”

• **หลังละครออกอากาศ ฟีดแบ็กเป็นอย่างไรบ้าง คนดูพูดถึงละครอย่างไร?**  
**เติ้ล** – “หลักๆ เขารู้สึกตื่นเต้นกัน เพราะละครเรื่องนี้ได้ออกอากาศทาง NETFLIX ผมกับนักแสดงทุกคนก็ตื่นเต้น มีแฟนๆ บอกรอมานาน อยากดูละครแนวนี้ แนวเชือดเฉือน ชอบภาพรวมของละคร ชอบทุกตัวละคร ภาพสวย นักแสดงสวย หล่อ ก็ขอบคุณทุกคำติชม เห็นฟีดแบ็กแล้วดีใจมากที่ผลงานที่เราตั้งใจทำมีผลตอบรับที่ดี”

![เบื้องหลังมายา](https://www.khaosod.co.th/wpapp/uploads/2024/11/s07-1-696x464.jpg)

• **ข้อคิดที่ได้จากการดูละครเรื่องนี้?**  
**เติ้ล** – “ผมว่าเป็นเรื่องเล็กๆ น้อยๆ ของชีวิต เหมือนถ้าวันนั้นเราได้คุยกัน ไม่ปล่อยผ่านด้านความสัมพันธ์ ชีวิตอาจจะไม่ต้องมาถึงจุดแตกหัก ที่สำคัญมันสื่อให้เห็นว่าชีวิตของคนที่มีชื่อเสียง บางทีก็ไม่ได้เพอร์เฟ็กต์ คือชีวิตคนเรามันไม่ได้เพอร์เฟ็กต์ที่สุด การไม่มีศัตรูในชีวิต การไม่สร้างศัตรู เป็นสิ่งที่ดีที่สุด บางอย่างเราอาจจะเคยทำไม่ดีกับคนคนหนึ่งไว้ แล้วเราก็คงไม่คิดว่า วันหนึ่งคนคนนั้นจะกลับเข้ามาในชีวิต จริงๆ โลกมันแคบ อาจจะได้กลับมาเจอกัน แล้วเกิดเหตุการณ์บางอย่างขึ้นก็เป็นได้”

![เบื้องหลังมายา](https://www.khaosod.co.th/wpapp/uploads/2024/11/s04-1-696x386.jpg)

• **ฝากแฟนๆ ติดตามชมละคร?**  
**เติ้ล** – “เรื่องนี้เป็นละครที่เราตั้งใจทำให้ออกมาดีที่สุด ทำให้ออกมาในบริบทของละคร แต่มีความกึ่งๆ ซีรีส์ เพราะเรื่องนี้ถูกเขียนบทออกมาให้จบในตอนแต่ละอีพี ต้องขอบคุณผู้ใหญ่ของช่อง 7HD มากๆ ที่ให้โอกาส ขอบคุณที่ช่วยซัพพอร์ต ซึ่งเราผ่านการคิดมาอย่างดีแล้วว่า บริบทของเรื่องในแต่ละตอนจะต้องจบยังไงให้ลงล็อกในแต่ละอีพี มันจะได้ฟีลความเป็นซีรีส์หน่อยๆ ดูแล้วจะรู้สึกว่าแล้วเรื่องจะยังไงต่อ น่าจะเป็นอะไรที่แปลกใหม่สำหรับแฟนละครช่อง 7HD ฝากแฟนๆ ติดตามกันดูครับ”

**ติดตามชมละคร “เล่ห์ร้ายเกมลวง” ออกอากาศทุกวันเสาร์-อาทิตย์ เวลา 20.30 น. ทางช่อง 7HD กด 35**