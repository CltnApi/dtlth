---
layout: post
code: "ART2411200241UAKHRQ"
origin_url: "https://www.khaosod.co.th/lifestyle/news_9511686"
image: "https://github.com/user-attachments/assets/09d76b8d-5b92-4c7e-bee5-87d9ea0ac3ae"
title: "สดจากเยาวชน - เด็กลำปางผุดไอเดีย เครื่องตรวจจับบุหรี่ไฟฟ้า"
description: "สถาบันยุวทัศน์แห่งประเทศไทย (ยท.) ภายใต้การสนับสนุนของสำนักงานกองทุนสนับสนุนการสร้างเสริมสุขภาพ (สสส.) จับมือโรงเรียนบุญวาทย์วิทยาลัย จังหวัดลำปาง"
category: "LIFESTYLE"
language: "th"
date: 2024-11-20T02:51:25.897Z
---

# สดจากเยาวชน - เด็กลำปางผุดไอเดีย เครื่องตรวจจับบุหรี่ไฟฟ้า

[![สดจากเยาวชน - เด็กลำปางผุดไอเดีย เครื่องตรวจจับบุหรี่ไฟฟ้า](https://www.khaosod.co.th/wpapp/uploads/2024/11/pppsss.jpg "สดจากเยาวชน - เด็กลำปางผุดไอเดีย เครื่องตรวจจับบุหรี่ไฟฟ้า")](https://www.khaosod.co.th/wpapp/uploads/2024/11/pppsss.jpg)

สถาบันยุวทัศน์แห่งประเทศไทย (ยท.) ภายใต้การสนับสนุนของสำนักงานกองทุนสนับสนุนการสร้างเสริมสุขภาพ (สสส.) จับมือโรงเรียนบุญวาทย์วิทยาลัย จังหวัดลำปาง สนับสนุนนักเรียนระดับชั้นมัธยมศึกษาตอนต้นพัฒนานวัตกรรมเครื่องตรวจจับไอระเหยบุหรี่ไฟฟ้าและสามารถแจ้งเตือนการกระทำความผิดไปยังครูฝ่ายปกครอง หวังเพิ่มพื้นที่ปลอดบุหรี่และบุหรี่ไฟฟ้าตามกฎหมาย

นางฐาณิษา สุขเกษม



**นางฐาณิษา สุขเกษม** กรรมการผู้ทรงคุณวุฒิ คณะกรรมการควบคุมผลิตภัณฑ์ยาสูบแห่งชาติ (คผยช.) กล่าวว่า _“สถาบันยุวทัศน์แห่งประเทศไทย (ยท.) ในฐานะผู้รับผิดชอบแผนงานสนับสนุนการลดนักสูบหน้าใหม่ เล็งเห็นความสำคัญของการให้คนรุ่นใหม่มีบทบาทสำคัญต่อการแก้ไขปัญหาบุหรี่ไฟฟ้าในสถานศึกษาและชุมชน โดยคำนึงถึงการแก้ไขปัญหาครอบคลุมทุกขั้นตอน ได้แก่ การให้ความรู้กับเด็กและเยาวชน ผู้ปกครอง และบุคลากรทางการศึกษา เพื่อรู้เท่าทันกลยุทธ์อุตสาหกรรมยาสูบ รวมถึงสนับสนุนการบังคับใช้กฎระเบียบของสถานศึกษาหรือชุมชน และสนับสนุนการบังคับใช้กฎหมายอย่างเข้มข้น เพื่อลดปริมาณนักสูบหน้าใหม่ การจับมือร่วมกับโรงเรียนบุญวาทย์วิทยาลัยในครั้งนี้ จึงเป็นส่วนหนึ่งของการพัฒนาเครื่องมือสำหรับป้องกันและแก้ไขปัญหาการสูบบุหรี่ไฟฟ้าภายในโรงเรียน และยังมีส่วนสนับสนุนการปฏิบัติตามกฎหมายเกี่ยวกับพื้นที่ห้ามสูบบุหรี่และบุหรี่ไฟฟ้าอีกด้วย”_

![สดจากเยาวชน](https://www.khaosod.co.th/wpapp/uploads/2024/11/04-10-696x464.jpg)

ด้าน **เด็กชายภัทรพล สุรินทร์** และ **เด็กชายพัชรดนัย ณ ลำปาง** นักเรียนโรงเรียนบุญวาทย์วิทยาลัย ผู้พัฒนาเครื่องตรวจจับไอระเหยของบุหรี่ไฟฟ้า กล่าวว่า การสูบบุหรี่ไฟฟ้าในสถานศึกษาถือเป็นการละเมิดกฎหมายและยังละเมิดสิทธิผู้ไม่สูบบุหรี่ ควันบุหรี่ไฟฟ้าก่อความรำคาญหรือผลกระทบทางสุขภาพในการเรียนการสอนของสถานศึกษา การพัฒนาเครื่องมือตรวจจับไอระเหยบุหรี่ไฟฟ้าขึ้นในครั้งนี้ จึงเป็นส่วนสำคัญที่จะช่วยผลักดันให้สถานศึกษาเป็นเขตปลอดบุหรี่หรือบุหรี่ไฟฟ้าตามกฎหมาย การทำงานของเครื่องดังกล่าวสามารถแยกประเภทควันได้อย่างแม่นยำ เพราะช่วงฤดูหนาวของทุกปีจังหวัดลำปางจะเผชิญปัญหาฝุ่นควันขนาดเล็ก (PM. 2.5) ทำให้เครื่องตรวจจับควันทั่วไปอาจไม่สามารถแยกได้ว่าควันประเภทไหนเป็นฝุ่นควันหรือไอระเหยของบุหรี่ไฟฟ้า นอกจากนี้เมื่อเครื่องตรวจจับไอระเหยของบุหรี่ไฟฟ้าแล้วจะแจ้งเตือนไปยังโทรศัพท์มือถือของครูฝ่ายปกครองทันที เพื่อบังคับใช้กฎระเบียบของสถานศึกษาต่อไป

![สดจากเยาวชน](https://www.khaosod.co.th/wpapp/uploads/2024/11/03-9-464x696.jpg)

**“เครื่องตรวจจับไอระเหยบุหรี่ไฟฟ้าของเราใช้เซ็นเซอร์ 2 ประเภท คือประเภทตรวจจับควันและเซ็นเซอร์วัดความเคลื่อนไหวของมนุษย์ เมื่อเซ็นเซอร์พบไอระเหยของบุหรี่ไฟฟ้าจะประมวลผลกับเซ็นเซอร์ตรวจจับการเคลื่อนไหวของมนุษย์ เพื่อยืนยันว่ามีบุคคลเข้ามาสูบบุหรี่ไฟฟ้าในพื้นที่ห้ามสูบจริง และในทุกวันเราสามารถตั้งค่าเครื่องให้รับทราบถึงปริมาณฝุ่นควันขนาดเล็ก PM 2.5 ได้ เพื่อจำแนกระหว่างฝุ่นควันและไอระเหยของบุหรี่ไฟฟ้า คาดหวังว่าเครื่องตรวจจับของเราจะช่วยแก้ไขปัญหาการสูบบุหรี่ไฟฟ้าได้อย่างมีประสิทธิภาพ และจะเป็นส่วนหนึ่งของการเพิ่มพื้นที่ปลอดบุหรี่และบุหรี่ไฟฟ้าให้สังคมและชุมชน”**