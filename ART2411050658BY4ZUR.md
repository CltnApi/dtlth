---
layout: post
code: "ART2411050658BY4ZUR"
origin_url: "https://www.khaosod.co.th/lifestyle/news_9489042"
image: "https://github.com/user-attachments/assets/239d20c2-46d8-441e-bcb8-52bcb9d87502"
title: "ไอคิวทะลุฟ้า - กสว.ชูต้นแบบ‘มิไรกัง’ญี่ปุ่น พิพิธภัณฑ์วิทย์และนวัตกรรม"
description: "ศ.เกียรติคุณ ดร.นพ.สิริฤกษ์ ทรงศิวิไล ประธานคณะกรรมการส่งเสริมวิทยาศาสตร์ วิจัยและนวัตกรรม (กสว.) นำคณะ กสว. และผู้บริหารสำนักงานคณะกรรมการ"
category: "LIFESTYLE"
language: "th"
date: 2024-11-05T07:03:00.987Z
---

# ไอคิวทะลุฟ้า - กสว.ชูต้นแบบ‘มิไรกัง’ญี่ปุ่น พิพิธภัณฑ์วิทย์และนวัตกรรม

[![ไอคิวทะลุฟ้า - กสว.ชูต้นแบบ‘มิไรกัง’ญี่ปุ่น พิพิธภัณฑ์วิทย์และนวัตกรรม](https://www.khaosod.co.th/wpapp/uploads/2024/11/4-4.jpg "ไอคิวทะลุฟ้า - กสว.ชูต้นแบบ‘มิไรกัง’ญี่ปุ่น พิพิธภัณฑ์วิทย์และนวัตกรรม")](https://www.khaosod.co.th/wpapp/uploads/2024/11/4-4.jpg)

**ศ.เกียรติคุณ ดร.นพ.สิริฤกษ์ ทรงศิวิไล** ประธานคณะกรรมการส่งเสริมวิทยาศาสตร์ วิจัยและนวัตกรรม (กสว.) นำคณะ กสว. และผู้บริหารสำนักงานคณะกรรมการส่งเสริมวิทยาศาสตร์ วิจัย และนวัตกรรม (สกสว.) เยี่ยมชม **“มิไรกัง” (Miraikan)** พิพิธภัณฑ์แห่งชาติทางวิทยาศาสตร์และนวัตกรรมแห่งอนาคต ณ กรุงโตเกียว ประเทศญี่ปุ่น โดยมี **นายโยอิชิ อิโตะ** กรรมการบริหารของมิไรกัง และคณะต้อนรับ

**ศ.เกียรติคุณ ดร.นพ.สิริฤกษ์** กล่าวว่า มิไรกังหรือพิพิธภัณฑ์แห่งชาติทางวิทยาศาสตร์และนวัตกรรมแห่งอนาคต เป็นพื้นที่จัดแสดงนิทรรศการเพื่อสร้างการรับรู้ถึงความก้าวหน้าทางวิทยาศาสตร์และเทคโนโลยี กระตุ้นความคิดและการจินตนาการถึงโลกและการใช้ชีวิตในอนาคต ภายใต้การบริหารของ **ดร.อะซากาวะ ชิเอโกะ** ผู้อำนวยการคนปัจจุบันซึ่งมีข้อจำกัดทางการมองเห็น

![ไอคิวทะลุฟ้า](https://www.khaosod.co.th/wpapp/uploads/2024/11/01-4-696x465.jpg)

**โดยริเริ่ม 5 initiatives ให้สอดรับกับวิสัยทัศน์ “มิไรกัง 2030” ที่มุ่งสร้างแพลตฟอร์มเพื่ออนาคต ได้แก่ Envisioning People’s Future, Shaping the Future, Creating Together, Cultivating Future Creators และ Sustainability and Accessibility เพราะเล็งเห็นว่าการสื่อสารทางวิทยาศาสตร์เป็นเรื่องที่สำคัญมาก จึงมุ่งสร้างนักสื่อสารทางวิทยาศาสตร์ ซึ่งตอนนี้ผลิตนักสื่อสารวิทยาศาสตร์มากว่า 180 คน**

นอกจากนี้มิไรกังยังออกแบบนิทรรศการและกิจกรรมต่างๆ ช่วยให้ประชาชนมองเรื่องอนาคตเป็นเรื่องใกล้ตัว ภายใต้ 4 ธีมหลัก ได้แก่ Life, Society, Earth, และ Frontier ทั้งสี่ธีมนี้จะเชื่อมมุมมองการมองอนาคตที่ต้องพึ่งพาและเชื่อมโยงกับความก้าวหน้าทางวิทยาศาสตร์

![ไอคิวทะลุฟ้า](https://www.khaosod.co.th/wpapp/uploads/2024/11/02-2-696x392.jpg)

“มิไรกังมีนิทรรศการถาวรแบ่งเป็น 3 กลุ่ม คือ 1.Explore the Frontier จัดแสดงประเด็นใหญ่ทางวิทยาศาสตร์ที่ควรรู้ เช่น ฟิสิกส์ ดาราศาสตร์ การใช้ชีวิตในอวกาศ ประสาทวิทยา เซลล์ สิ่งแวดล้อม การรับมือภัยพิบัติ และการค้นพบสำคัญของวิทยาศาสตร์พื้นฐานต่างๆ 2.Create Your Future จัดแสดงประเด็นสำคัญที่จะมีบทบาทเปลี่ยนแปลงการใช้ชีวิตในอนาคต เช่น อินเตอร์เน็ต ดิจิทัล หุ่นยนต์ สังคมสูงวัย และยังมีนิทรรศการเชิญชวนผู้เข้าชมร่วมตอบคำถามเกี่ยวกับอนาคตจากผู้รับรางวัลโนเบลสาขาต่างๆ และ 3. Discover Your Earth จัดแสดงข้อมูลภูมิศาสตร์บนจอแสดงผลลูกโลกขนาดใหญ่ ผู้เข้าชมสามารถมีปฏิสัมพันธ์เพื่อเรียกดูข้อมูลด้านภูมิศาสตร์ของโลก ณ ปัจจุบัน

![ไอคิวทะลุฟ้า](https://www.khaosod.co.th/wpapp/uploads/2024/11/03-1-696x391.jpg)

ความน่าสนใจของมิไรกังอีกมิติคือการมี Research Lab ในตัวพิพิธภัณฑ์เอง โดยอาจารย์จากมหาวิทยาลัยหรือสถาบันวิจัยสามารถมาร่วมทำงานที่ห้องปฏิบัติการที่มิไรกังได้ การที่มิไรกังมีการวิจัยสำรวจข้อมูลจากผู้เข้าเยี่ยมชมทั้งมิติการตอบสนองทางสังคม จริยธรรม เรียกว่าเป็นฐานข้อมูลขนาดใหญ่เพราะในแต่ละปีมิไรกังมีนักท่องเที่ยวเข้าเยี่ยมชมปีละเกือบแปดแสนคน

_มิไรกังยังมีนิทรรศการหมุนเวียน รวมถึงการฉายวีดิทัศน์ผ่านจอทรงโดมในประเด็นที่หลากหลาย ตั้งแต่ศิลปกรรมถึงอภิปรัชญา เช่น การพัฒนาเทคนิคการสร้างงานแอนิเมชั่นในต่างประเทศ และการตามหาทฤษฎีทางฟิสิกส์หนึ่งเดียวที่จะอธิบายทุกอย่าง การออกแบบนิทรรศการและธีมต่างๆ นั้น มิไรกังจะวางแผนเพื่อให้กิจกรรมต่างๆ ออกมาสอดคล้องกับแผนวิทยาศาสตร์และเทคโนโลยีของประเทศฉบับที่ 6”_

**นอกจากนี้ กสว.ได้เข้าพบผู้บริหารระดับสูงของบริษัท ชิมาซุ คอร์ปอเรชั่น จำกัด ที่ Shimadzu Tokyo Innovation Plaza มีการแลกเปลี่ยนมุมมองและความรู้เกี่ยวกับพัฒนาการเทคโนโลยี โดยบริษัท ชิมาซุ มีความเชี่ยวชาญในด้านเครื่องมือวิเคราะห์และเครื่องมือวัด อุปกรณ์ทางการแพทย์ รวมถึงชิ้นส่วนอุปกรณ์อากาศยานและอุตสาหกรรมอื่นๆ**