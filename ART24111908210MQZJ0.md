---
layout: post
code: "ART24111908210MQZJ0"
origin_url: "https://www.khaosod.co.th/sports/news_9512313"
image: "https://github.com/user-attachments/assets/712ff7fa-09bd-49ff-97c3-fb33175faa8a"
title: "คิง เพาเวอร์ รังสรรค์ผ้าทอพื้นเมืองจังหวัดน่าน สู่ของที่ระลึก เลสเตอร์ ซิตี้"
description: "คิง เพาเวอร์ ไทย เพาเวอร์ พลังคนไทย ดำเนินกิจกรรมเพื่อสังคม ภายใต้กลุ่มบริษัท คิง เพาเวอร์ ร่วมกับ สโมสรฟุตบอลเลสเตอร์ ซิตี้, บริษัท มัลติพลาย บาย เอท"
category: "SPORTS"
language: "th"
date: 2024-11-19T08:42:03.952Z
---

# คิง เพาเวอร์ รังสรรค์ผ้าทอพื้นเมืองจังหวัดน่าน สู่ของที่ระลึก เลสเตอร์ ซิตี้

[![คิง เพาเวอร์ รังสรรค์ผ้าทอพื้นเมืองจังหวัดน่าน สู่ของที่ระลึก เลสเตอร์ ซิตี้](https://www.khaosod.co.th/wpapp/uploads/2024/11/tyeui-1.jpg "คิง เพาเวอร์ รังสรรค์ผ้าทอพื้นเมืองจังหวัดน่าน สู่ของที่ระลึก เลสเตอร์ ซิตี้")](https://www.khaosod.co.th/wpapp/uploads/2024/11/tyeui-1.jpg)

**คิง เพาเวอร์** ไทย เพาเวอร์ พลังคนไทย ดำเนินกิจกรรมเพื่อสังคม ภายใต้กลุ่มบริษัท คิง เพาเวอร์ ร่วมกับ สโมสรฟุตบอลเลสเตอร์ ซิตี้, บริษัท มัลติพลาย บาย เอท จํากัด และวิสาหกิจชุมชนกลุ่มส่งเสริมอาชีพบ้านเชียงราย จังหวัดน่าน เปิดตัวเสื้อผ้าและแอคเซสเซอรี่ในคอลเลกชันพิเศษ! ภายใต้ชื่อ NORTHERN WILD, NORTHERN LIFE COLLECTION ของที่ระลึกสโมสรฟุตบอลเลสเตอร์ ซิตี้ ประจำปี 2567 ได้รับแรงบันดาลใจจากเสน่ห์สีสันแห่งขุนเขา ชูจุดเด่นอยู่ที่ความงดงามของลวดลายบนผืนผ้าทอมืออันเป็นอัตลักษณ์ของจังหวัดน่าน ผ่านผลงานจากวิสาหกิจชุมชนกลุ่มส่งเสริมอาชีพบ้านเชียงราย ตำบลดู่ใต้ อำเภอเมือง จังหวัดน่าน ซึ่งเป็นภูมิปัญญาท้องถิ่นที่สืบทอดกันมากว่า 100 ปี เพื่อยกระดับสินค้าไทยให้ก้าวไกลสู่เวทีโลก พร้อมวางจำหน่ายอย่างเป็นทางการในวันที่ 19 พฤศจิกายนนี้ เป็นต้นไป ณ Foxes Fanstore เมืองเลสเตอร์ ประเทศอังกฤษ, shop.lcfc.com, ร้าน LCFC ที่คิง เพาเวอร์ ทุกสาขา และออนไลน์ที่ www.kingpower.com และ Facebook : Leicestershop\_th

NORTHERN WILD, NORTHERN LIFE COLLECTION เกิดจากแนวคิดการเชื่อมโยงธรรมชาติ วัฒนธรรมท้องถิ่นของจังหวัดน่าน และกีฬาระดับโลกเข้าด้วยกัน ก่อเกิดเป็น Sportswear ที่ผสมผสานแฟชั่น Sport Hunting ซึ่งเป็นการพัฒนา สินค้าร่วมกันระหว่าง บริษัท มัลติพลาย บาย เอท จํากัด ซึ่งเป็นบริษัทให้บริการด้านออกแบบชั้นนำ ในกลุ่มบริษัท คิง เพาเวอร์ กับชาวบ้านจากวิสาหกิจชุมชนกลุ่มส่งเสริมอาชีพบ้านเชียงราย จังหวัดน่าน

โดยคอลเลกชันนี้ได้ออกแบบลวดลายพิเศษ คือ รูปสุนัขจิ้งจอกที่กำลังวิ่งไล่ล่าลูกฟุตบอล ซึ่งเป็นสัญลักษณ์ของจิ้งจอกนักล่าที่ไม่เคยยอมแพ้ ตามแบบฉบับ Foxes Never Quit สะท้อนถึงพลังและความเข้มแข็งของสโมสรฟุตบอลเลสเตอร์ ซิตี้ (LCFC) ที่อยากชวนชาวจิ้งจอกสยามมาร่วมก้าวสู่ชัยชนะไปด้วยกัน

ทั้งนี้ มีการใช้เทคนิคการทอผ้าลายยกดอก 4 ตะกอ ด้วยลวดลายก้างปลา และลายตาโก้ง ซึ่งเป็นผลงานอันล้ำค่า และเป็นเอกลักษณ์เฉพาะถิ่นของวิสาหกิจชุมชนกลุ่มส่งเสริมอาชีพบ้านเชียงราย จังหวัดน่าน ที่มาพร้อมกับโทนสีน้ำเงิน หมายถึงสายน้ำ, สีเทา หมายถึง ความอบอุ่นของครอบครัว, สีขาว หมายถึง ความรักบริสุทธิ์ และสีเขียว หมายถึง ความอุดมสมบูรณ์ โดยผสมผสานความงามของวัฒนธรรมไทยเข้ากับเทรนด์แฟชั่นสมัยใหม่ได้อย่างลงตัว

สำหรับสินค้ามีจำนวนทั้งหมด 10 ประเภท ได้แก่ เสื้อแจ็กเก็ต รุ่นลิมิเต็ดอิดิชัน ที่มีจำหน่ายเพียง 500 ตัวทั่วโลก, เสื้อยืดคอกลมแขนสั้น สีน้ำเงิน, เสื้อยืดคอกลมแขนสั้น สีกรมท่า, หมวกบักเก็ต, หมวกแก๊ป, หมอนลูกบอล, พวงกุญแจกระเป๋า ทรงเหลี่ยม, พวงกุญแจกระเป๋า ทรงกลม, กระเป๋าโท้ท และกระเป๋าสะพายข้าง

นายอัยยวัฒน์ ศรีวัฒนประภา ประธานเจ้าหน้าที่บริหาร กลุ่มบริษัท คิง เพาเวอร์ และประธานสโมสรฟุตบอลเลสเตอร์ ซิตี้ เปิดเผยว่า คิง เพาเวอร์ ไทย เพาเวอร์ พลังคนไทย มีความมุ่งมั่นส่งเสริมศักยภาพคนไทยในด้านชุมชน (Community Power) มาอย่างต่อเนื่อง เพราะเราเชื่อมั่นในพลังแห่งความเป็นไปได้ที่ว่าเมื่อทุกคนร่วมมือกันอย่างจริงจังแล้ว ทุกอย่างย่อมเป็นไปได้ โดยในทุก ๆ ปี ทาง คิง เพาเวอร์ จะมีการสลับเปลี่ยนหมุนเวียนเข้าไปร่วมมือกับชุมชน พร้อมส่งเสริมศิลปะการทอผ้าพื้นเมืองของไทยในภูมิภาคต่าง ๆ ผ่านผลิตภัณฑ์ดีไซน์ใหม่ ๆ ที่ตอบโจทย์ผู้บริโภค และตลาดทั่วโลก ทั้งนี้ คอลเลกชัน NORTHERN WILD, NORTHERN LIFE นับเป็นคอลเลกชันที่ 7 ที่สร้างสรรค์สินค้าแฟชั่นฝีมือคนไทย และร่วมพัฒนาสินค้าสร้างคุณค่าสู่สังคม เพื่อความยั่งยืน (Sustainability) โดยมีทีมดีไซเนอร์ของ คิง เพาเวอร์ และ LCFC ได้ลงพื้นที่ไปช่วยพัฒนาการออกแบบให้มีความร่วมสมัย สามารถสวมใส่ได้จริงในชีวิตประจำวัน เพื่อสร้างงานสร้างอาชีพ พร้อมผลักดันเศรษฐกิจท้องถิ่นให้เติบโตอย่างยั่งยืน

นางสาวพวงทอง สุทธิจินดา เลขาฝ่ายขายวิสาหกิจชุมชนกลุ่มส่งเสริมอาชีพบ้านเชียงราย จังหวัดน่าน กล่าวว่า ศิลปะการทอผ้าของวิสาหกิจชุมชนกลุ่มส่งเสริมอาชีพบ้านเชียงราย จังหวัดน่าน สืบทอดกันมาจากรุ่นสู่รุ่น มีขั้นตอนการทอผ้าที่สลับซับซ้อน ต้องใช้ความชำนาญเป็นพิเศษ โดยเฉพาะผ้าที่ทางกลุ่มฯ ได้ทอให้กับ คิง เพาเวอร์ มีการต่อยอดองค์ความรู้เพื่อเพิ่มมูลค่าผลิตภัณฑ์ในการทอผ้าลายตาโก้ง ด้วยการใช้ 4 โทนสี คือ สีน้ำเงิน, สีเทา, สีขาว และสีเขียว ทั้งเส้นยืนและเส้นพุ่งเป็นครั้งแรก! พร้อมการขึ้นลวดลายที่ไม่เหมือนใคร คือ ลายก้างปลาแบบหยักเล็ก โดยใช้เวลาในการทอผ้าทั้งสิ้นจำนวน 4 เดือน ซึ่งถือเป็นความภาคภูมิใจ ที่ได้เห็นผ้าทอฝีมือคนไทยจากวิสาหกิจชุมชนกลุ่มส่งเสริมอาชีพบ้านเชียงราย จังหวัดน่าน เป็นที่รู้จักในวงกว้าง มีช่องทางการตลาดเพิ่มขึ้น และโอกาสในการออกสู่ตลาดโลก

สำหรับผู้สนใจสามารถร่วมสนับสนุนสินค้าไทยคอลเลกชันนี้ ได้ตั้งแต่วันที่ 19 พฤศจิกายนนี้ ณ Foxes Fanstore เมืองเลสเตอร์ ประเทศอังกฤษ, shop.lcfc.com, ร้าน LCFC ที่คิง เพาเวอร์ ทุกสาขา และออนไลน์ที่ www.kingpower.com และ Facebook : Leicestershop\_th./