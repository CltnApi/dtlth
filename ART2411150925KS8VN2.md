---
layout: post
code: "ART2411150925KS8VN2"
origin_url: "https://www.khaosod.co.th/sports/news_9507176"
image: "https://github.com/user-attachments/assets/74a02aba-2820-4025-b3d4-98d12e4ce108"
title: "ศฤงคาร ขอบคุณแฟนบอลให้กำลังใจทัพช้างศึก - ขอเก็บประสบการณ์ช่วยสุโขทัย"
description: "ศฤงคาร พรมสุภะ กองหลังจากสุโขทัย เอฟซี ขอบคุณแฟนบอลชาวไทยที่เข้าให้กำลังถึงในสนาม รวมถึงที่ตามเชียร์ผ่านทางจอโทรทัศน์หลังจากทีมชาติไทยเสมอเลบานอน"
category: "SPORTS"
language: "th"
date: 2024-11-15T13:46:53.920Z
---

# ศฤงคาร ขอบคุณแฟนบอลให้กำลังใจทัพช้างศึก - ขอเก็บประสบการณ์ช่วยสุโขทัย

[![ศฤงคาร ขอบคุณแฟนบอลให้กำลังใจทัพช้างศึก - ขอเก็บประสบการณ์ช่วยสุโขทัย](https://www.khaosod.co.th/wpapp/uploads/2024/11/Saringkan.jpg "ศฤงคาร ขอบคุณแฟนบอลให้กำลังใจทัพช้างศึก - ขอเก็บประสบการณ์ช่วยสุโขทัย")](https://www.khaosod.co.th/wpapp/uploads/2024/11/Saringkan.jpg)

ศฤงคาร พรมสุภะ กองหลังจากสุโขทัย เอฟซี ขอบคุณแฟนบอลชาวไทยที่เข้าให้กำลังใจถึงในสนาม รวมถึงที่ตามเชียร์ผ่านทางจอโทรทัศน์หลังจากทีมชาติไทยเสมอเลบานอน

ศฤงคาร พรมสุภะ กองหลังจากสุโขทัย เอฟซี ได้ออกสตาร์ตเป็นตัวจริงให้ทีมชาติไทย ชุดใหญ่ ภายใต้การคุมทัพของมาซาทาดะ อิชิอิ ในเกมที่ทัพช้างศึกเสมอกับเลบานอน 0-0 แมตช์อุ่นเครื่องฟีฟ่าเดย์เดือนพ.ย. เมื่อ 14 พ.ย. ที่สนามม.ธรรมศาสตร์ รังสิต

โดยเจ้าเหน่ง เผยความรู้สึกหลังเกมฟาดแข้งกับเลบานอนว่า ส่วนตัวพอใจกับผลงานของตนเองที่ได้ลงเล่นในสนามฐานะเป็นผู้เล่นตัวจริง ทั้งนี้ก่อนเกมบอกกับตัวเองว่าจะพยายามทำผลงานออกมาให้ดีที่สุดเพื่อแฟนบอลชาวไทย ซึ่งในช่วงการแข่งขันมีแฟนบอลจำนวนมากเข้ามาเชียร์ในสนามและคิดว่ามีอีกไม่น้อยที่เชียร์ที่บ้าน ตนจึงขอขอบคุณแฟนบอลที่เป็นแรงใจให้ทัพช้างศึกในเกมแข่งขันด้วย ส่วนในเกมต่อไปที่จะเจอกับสปป.ลาว วันที่ 17 พ.ย. หากมีโอกาสได้ลงเล่น พร้อมจะทำหน้าที่ของตนเองให้ดีที่สุดและพยายามทำให้มีข้อผิดพลาดน้อยที่สุด

เจ้าเหน่ง กล่าวถึงโอกาสที่ได้เรียกตัวติดทีมชาติอย่างเป็นทางการครั้งนี้ ทีมผู้บริหารของสโมสรสุโขทัย ทั้ง คุณแม่อนงค์วรรณ เทพสุทิน ประธานสโมสร “พี่เขต”เขตพงศ์ กุลนาถศิริ ผู้จัดการทีมได้ให้กำลังใจ และบอกว่าขอให้ทำหน้าที่ของตัวเองให้ดีที่สุดและเก็บประสบการณ์ในครั้งนี้ไปต่อยอดช่วยทีมต่อไป

“สำหรับสุโขทัย เอฟซี จะมีเกมแข่งขัน 2 ครั้งในไทยลีกก่อนปิดเลก และอีก 1 ครั้งในบอลถ้วย ซึ่งผมหวังว่าจะได้นำประสบการณ์ที่มีค่าไปช่วยทีมไปให้ไกลกว่าเป้าหมายที่วางไว้ คือ ต้องไต่อันดับไปให้สูงที่สุด” เจ้าเหน่งกล่าว