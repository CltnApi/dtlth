---
layout: post
code: "ART24111206027I3V58"
origin_url: "https://www.khaosod.co.th/special-stories/news_9501350"
image: "https://github.com/user-attachments/assets/51db4918-45dd-49ad-9158-ab244471cd50"
title: "เผยหลักฐาน \"นุ-สา\" คนสนิท ทนายตั้ม จัดการเงินคริปโต โยงเงิน39ล้าน ของเจ๊อ้อย"
description: "กองปราบฯ แถลงจับ \"นุ-สา\" คนสนิท ทนายตั้ม เผยหลักฐานคอยจัดการเงินคริปโตให้ทนายดัง เตรียมขยายผลโยงปมเงิน 39 ล้าน ของเจ๊อ้อย "
category: "SPECIAL_STORIES"
language: "th"
date: 2024-11-12T06:06:22.235Z
---

# เผยหลักฐาน "นุ-สา" คนสนิท ทนายตั้ม จัดการเงินคริปโต โยงเงิน39ล้าน ของเจ๊อ้อย

[![เผยหลักฐาน "นุ-สา" คนสนิท ทนายตั้ม จัดการเงินคริปโต โยงเงิน39ล้าน ของเจ๊อ้อย ](https://www.khaosod.co.th/wpapp/uploads/2024/11/Nu-Sa12-11-01.jpg "เผยหลักฐาน "นุ-สา" คนสนิท ทนายตั้ม จัดการเงินคริปโต โยงเงิน39ล้าน ของเจ๊อ้อย ")](https://www.khaosod.co.th/wpapp/uploads/2024/11/Nu-Sa12-11-01.jpg)

_**กองปราบฯ แถลงจับ “นุ-สา” คนสนิท ทนายตั้ม เผยหลักฐานคอยจัดการเงินคริปโตให้ทนายดัง เตรียมขยายผลโยงปมเงิน 39 ล้าน ของเจ๊อ้อย**_

วันที่ 12 พ.ย. 2567 ที่อาคารประชาอารักษ์ กองบังคับการปราบปราม (บก.ป.) พล.ต.ต.มนตรี เทศขัน ผบก.ป. พ.ต.อ.ธงชัย อยู่เกษ รอง ผบก.ป. พ.ต.อ.สุริยศักดิ์ จิราวัสน์ ผกก.3 บก.ป. ร่วมแถลงข่าวจับกุม นายนุวัฒน์ ยงยุทธ หรือนุ อายุ 34 ปี คนสนิทของ ทนายตั้ม และ น.ส.สารินี นุชนารถ อายุ 32 ปี แฟนสาวของนุ

ผู้ต้องหาหมายจับศาลอาญาที่ 5437-5438/2567 ลงวันที่ 11 พ.ย. ข้อหาร่วมกันฉ้อโกง,พ.ร.บ.คอม และร่วมกันฟอกเงิน จากคดีฉ้อโกงเงินจำนวน 39 ล้านบาท คดีที่ น.ส.จตุพร หรือ เจ๊อ้อย เข้าแจ้งความ

**พล.ต.ต.มนตรี เปิดเผยว่า** จากการสืบสวนขยายผลในคดีที่เจ๊อ้อยเข้าแจ้งความเอาผิดกรณีเงิน จำนวน 39 ล้านบาทนั้น เจ้าหน้าที่ได้ทำการสืบสวนร่วมกับตรวจสอบพยานหลักฐานมาอย่างต่อเนื่อง กระทั่งเมื่อวาน (11 พ.ย.) ได้ขออำนาจศาลอาญาเพื่อออกหมายจับผู้ต้องหาทั้งสอง

จนกระทั่งเมื่อเวลา 06.00 น. ของวันนี้ เจ้าหน้าที่ได้นำหมายศาลเข้าทำการตรวจค้นเป้าหมาย 2 จุด ที่ย่านวังทองหลางและลาดพร้าว จนสามารถจับกุมตัวผู้ต้องหาได้ที่บ้านพัก ย่านวังทองหลาง

ด้าน พ.ต.อ.สุริยศักดิ์ กล่าวต่อว่า สำหรับพฤติการณ์ของ 2 ผู้ต้องหานี้มีการเข้าไปยุ่งเกี่ยวกับเงิน จำนวน 39 ล้านบาทของเจ๊อ้อย โดยเป็นผู้ที่คอยจัดการธุรกรรมทางการเงิน เนื่องจากผู้ต้องหาทั้ง 2 มีความสนิทสนมกับทนายตั้ม ตามที่ทนายดังเคยออกมาอ้างกลางวงสื่อว่า เคยให้นายนุช่วยดูเรื่องคริปโตให้เจ๊อ้อย

ซึ่งคดีดังกล่าวจะเข้าไปเกี่ยวโยงถึงทนายตั้มหรือไม่นั้น อยู่ระหว่างการสืบสวนสอบสวน และสอบปากคำผู้ต้องหาทั้ง 2 คนเพิ่มเติม **หากพบว่าทนายตั้มมีส่วนเกี่ยวข้องด้วยก็จะแจ้งข้อหาเพิ่มเติมกับทนายตั้มด้วย**

พ.ต.อ.สุริยศักดิ์ กล่าวต่อว่า สำหรับตัวนายนุนั้นเรียนรู้เรื่องคอมพิวเตอร์รวมถึงเรื่องไอที และให้ความสนใจเรื่องคริปโตตั้งแต่ไปอาศัยอยู่ที่ประเทศเยอรมัน เนื่องจากทางแม่ไปมีครอบครัวใหม่ที่เยอรมัน ซึ่งนายนุก็ตามแม่ไปเรียนด้วย

โดยเข้ารับการศึกษาในระดับวิชาชีพ จนภายหลังทำให้มีความเชี่ยวชาญในเงินดิจิทัล จนสามารถนำมาทำธุรกิจเทรดเงิน คริปโตสร้างรายได้ให้ตนเองเป็นจำนวนมาก ภายหลังเกิดไปมีปัญหาความผิดทางกฎหมาย ก่อนที่ทนายตั้มจะเข้ามาช่วยเหลือทางคดี หลังจากนั้นก็เลยเกิดความสนิทสนมกันในที่สุด

พ.ต.อ.สุริยศักดิ์ กล่าวอีกว่า ระหว่างการจับกุม เจ้าหน้าที่ยังตรวจยึดรถหรูได้อีก จำนวน 2 คัน คือรถปอร์เช่ 1 คัน และรถเบนซ์ 1 คัน พร้อมกันยังตรวจยึดซิมโทรศัพท์ สมุดธนาคารซึ่งมีชื่อเป็นชื่อของบุคคลอื่น และหลักฐานอื่น ๆ อีกจำนวนหนึ่ง ก็จะนำไปตรวจสอบขยายผลต่อไป

จากการสอบสวนผู้ต้องหาทั้ง 2 ราย ให้การปฏิเสธทุกข้อกล่าวหา หลังจากนี้ก็จะควบคุมตัวไว้เพื่อสอบปากคำขยายผลต่อไป