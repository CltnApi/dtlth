---
layout: post
code: "ART24112013323U3T3E"
origin_url: "https://www.khaosod.co.th/entertainment/news_9514441"
image: "https://github.com/user-attachments/assets/95f5152a-49a3-4a2e-a2a5-a63076986d0b"
title: "ฮาน่า เผยโมเมนต์เข้าพิธีหมั้นแบบอีสาน ยังไม่ชินถูกเรียกภรรยา มั่นใจฝากชีวิตไว้กับ อ๊อฟ"
description: "ฮาน่า เผยโมเมนต์เข้าพิธีหมั้นแบบอีสาน ยังไม่ชินถูกเรียกภรรยา อ๊อฟ คลั่งรักอ้อนเก่ง มั่นใจฝากชีวิตไว้กับผู้ชายคนนี้ได้"
category: "ENTERTAINMENT"
language: "th"
date: 2024-11-20T13:37:14.515Z
---

# ฮาน่า เผยโมเมนต์เข้าพิธีหมั้นแบบอีสาน ยังไม่ชินถูกเรียกภรรยา มั่นใจฝากชีวิตไว้กับ อ๊อฟ

[![ฮาน่า เผยโมเมนต์เข้าพิธีหมั้นแบบอีสาน ยังไม่ชินถูกเรียกภรรยา มั่นใจฝากชีวิตไว้กับ อ๊อฟ](https://www.khaosod.co.th/wpapp/uploads/2024/11/HanaAof.jpg "ฮาน่า เผยโมเมนต์เข้าพิธีหมั้นแบบอีสาน ยังไม่ชินถูกเรียกภรรยา มั่นใจฝากชีวิตไว้กับ อ๊อฟ")](https://www.khaosod.co.th/wpapp/uploads/2024/11/HanaAof.jpg)

ฮาน่า เผยโมเมนต์เข้าพิธีหมั้นแบบอีสาน ยังไม่ชินถูกเรียกภรรยา อ๊อฟ คลั่งรักอ้อนเก่ง มั่นใจฝากชีวิตไว้กับผู้ชายคนนี้ได้

ความรักลงตัวหวานจนสุกงอม สำหรับคู่รักนางเอกลูกครึ่งไทย-อังกฤษ **ฮาน่า ลีวิส** กับพระเอกหนุ่ม **อ๊อฟ ชนะพล สัตยา** หลังจูงมือกันเข้าพิธีหมั้นผูกข้อมือกินดองแบบอีสานไปเมื่อวันที่ 2 พ.ย.ที่ผ่านมา

![](https://www.khaosod.co.th/wpapp/uploads/2024/11/HanaAof-5.png)

ล่าสุดวันที่ 20 พ.ย. 67 **ฮาน่า** ได้เปิดใจกับสื่อมวลชน ในงานสัมภาษณ์พิเศษ EXCLUSIVE PRESS INTERVIEW ละครเรื่อง **‘เล่ห์มยุรา’** ณ ชั้น 1 อาคาร 7 ช่อง 7HD เผยถึงบรรยากาศพิธีหมั้นแบบอีสาน เพราะตนเกิดที่นครพนม เลยมีความตั้งใจอยากจัดงานหมั้นให้มีกลิ่นอายความเป็นอีสาน

ส่วนงานฉลองมงคลสมรสจะจัดขึ้นอีกครั้งในปลายปีหน้า เหตุผลที่ทิ้งช่วงนาน เพราะแฟนหนุ่มใจร้อนอยากทำตามประเพณีให้ถูกต้องก่อน ซึ่งหลังจากเป็นคู่หมั้นกันแล้ว พี่อ๊อฟ คลั่งรักหนักและยังอ้อนเก่ง ดูแลดีมาก และตนมั่นใจว่าเขาเป็นพ่อของลูกที่ดี ฝากชีวิตไว้ได้

![](https://www.khaosod.co.th/wpapp/uploads/2024/11/HanaAof-4.png)

ADVERTISEMENT

**เรียกว่าเป็นเจ้าสาวได้เลยมั้ย?**  
“ก็เรียกได้ค่ะ เพราะว่าหมั้นแล้ว เป็นงานหมั้น ส่วนงานฉลองจะเป็นปีหน้าค่ะ ช่วงประมาณปลายปี”

**ความรู้สึกวันนั้นเป็นอย่างไร?**  
“วันนั้นอบอวลไปด้วยความรัก มันมีความสุขมากค่ะ เป็นพิธีแบบอีสาน ด้วยความที่ฮาน่าเกิดที่นครพนม เราก็เลยอยากได้พิธีน่ารักๆ ผูกข้อไม้ข้อมือ ซึ่งพี่อ๊อฟเขาก็ตามใจ ถ้าเราอยากได้อะไรเขาให้หมดเลย พอบอกไปเขาก็ได้เลย เต็มที่เลยน้อง”

**ใส่ชุดหมั้นเป็นผ้าไทย?**  
“ใช่ คนชอบชุดมาก เพราะว่าเรื่องชุด ฮาน่ากับพี่อ๊อฟเป็นคนเลือกเอง ไปให้ห้องเสื้อออกแบบและตัด แล้วเอาผ้าจากทางฝั่งอีสานมาทำ เราอยากให้มีกลิ่นอายแบบอีสานนิดๆ (ธีมสีแดง)คือพี่อ๊อฟเขาชอบสีแดง เราก็เลยแซวถ้าเป็นสีม่วงได้มั้ย เขาบอกว่าดูผิวพี่ด้วย(หัวเราะ)”

**พอมาถึงวันนี้แล้วเป็นยังไงบ้าง หลังจากคุกเข่าขอแต่งก็หมั้นเลย?**  
“ตอนที่หมั้นแล้ว ก็คุยกัน เรียกสามีภรรยาได้ยัง เราก็ยังไม่รู้เนาะเพราะเป็นการหมั้น เราก็แซวๆ เป็นได้แล้วมั้ง (หัวเราะ) คือมีผูกข้อไม้ข้อมือเป็นหมั้นแต่งถ้าเป็นอีสาน แต่เรามองว่าเอาพิธีหมั้นอยากให้เป็นแบบอีสานเฉยๆ”

![](https://www.khaosod.co.th/wpapp/uploads/2024/11/HanaAof-1-1.png)

**เรื่องทายาทจะมีเลยมั้ย?**  
“ทายาทก็คุยกันไว้ ขอปีหน้าอีกสักปีนึงเต็มที่ก่อน ปีต่อไปก็เริ่มเราวางแผนไว้แล้ว”

**จะมีพิธีทางใต้บ้านพี่อ๊อฟมั้ย?**  
“น่าจะไม่มีค่ะ จัดที่กรุงเทพฯ กลัวแขกจะไปไม่ได้ ที่กรุงเทพฯ จะจัดประมาณปลายปีหน้าค่ะ ถามว่าทำไมถึงทิ้งช่วงนาน ไม่ได้เกี่ยวกับฤกษ์ค่ะ เรายังไม่ได้อยากรีบร้อนที่จะจัดงานขนาดนั้น แต่ว่าด้วยความที่พี่อ๊อฟแอบใจร้อน ขอหมั้นไว้ก่อนแล้วกัน เราก็โอเคๆ งั้นจัดงานหมั้นก่อน เขาก็อยากจัดงานหมั้นให้ถูกต้อง ทำให้ถูกต้อง”

**ผู้ชายคนนี้เป็นยังไงบ้าง มั่นใจคนนี้แหละว่าที่สามี?**  
“บอกได้เลยว่าพี่อ๊อฟน่าจะเป็นคุณพ่อที่ดีได้ เพราะว่าเขาเป็นคนที่อบอุ่น แล้วก็ดูแลทางครอบครัวของพี่อ๊อฟด้วย ดูแลทางครอบครัวของเราด้วย เขาเป็นคนที่ดีมากๆ ที่เรารู้จักเลย เขาซัพพอร์ตทุกคนรอบข้างเขาหมดเลย เราก็เลยรู้สึกว่าผู้ชายคนนี้แหละที่เราจะฝากชีวิตไว้กับเขา”

**คำสัญญาที่ให้กัน?**  
“ก็สัญญาว่าจะดูแลเราให้เหมือนเดิม และดีขึ้นตลอดไปค่ะ”

![](https://www.khaosod.co.th/wpapp/uploads/2024/11/HanaAof-3.png)

**โมเมนต์วันนั้นมีน้ำตาไหม?**  
“หนูห้ามไว้ ห้ามมีน้ำตา (หัวเราะ) ต่อให้มีความสุขก็ห้ามมีน้ำตา ให้ยิ้มไว้ ตอนนั้นก็อยากจะร้องนะ แต่ว่าไม่เอา เดี๋ยวกลัวหน้าเลอะ (หัวเราะ)ไม่เอาไม่ร้อง เราอยากให้มีแต่รอยยิ้ม (ซีนไหนที่ต้องกลั้นไว้) ซีนที่จะพูดขอบคุณ ตอนนั้นแค่บอกว่าขอบคุณทุกคน ฮึบไว้ แล้วขอบคุณค่ะ จบ เพราะว่ากลัวพูดต่อไม่ไหว น้ำตามันมาแล้ว ไม่พูดดีกว่า ทุกคนน่าจะรู้นะ”

**ช็อตที่กราบตักพี่อ๊อฟ?**  
“ก็แอบแซวเขาเหมือนกัน จริงๆ เขาแค่แบบเหมือนได้ยินพราหมณ์บอกว่ายกมือขึ้นหน่อย เขายกแป๊บนึงแล้วเขาก็มาลูบหัวเรา เขาแค่ไม่อยากให้ดูว่าเหมือนเขาข่มเรา เขาอยากทะนุถนอมเรา ช้างเท้าหน้าน่าจะเป็นเขามากกว่า ส่วนเราเป็นคนตามดีกว่า”

**แฟนๆ ชื่นชมยินดีกับคู่เรา?**  
“ก็ขอบคุณทุกๆ คนมากๆ เลยนะคะ ตอนนี้เวลาไปไหนทุกคนจะบอกว่าติดตามอยู่นะ ดูอยู่นะ เห็นในติ๊กต็อก เขาก็บอกชอบติดตามเรามานาน คือลุ้นกับคู่เรามานาน แล้วทุกคนก็ยินดีกับเรา ก็ต้องขอบคุณมากๆ นะคะที่เป็นกำลังใจให้และคอยสนับสนุนคู่เราด้วย”

**ปีหน้าแต่ง และปีถัดไปวางแผนมีเบบี๋?**  
“ใช่ค่ะ ก็วางไว้แบบนั้น”

![](https://www.khaosod.co.th/wpapp/uploads/2024/11/HanaAof-2.png)

**แล้วงานในวงการล่ะ?**  
“พี่อ๊อฟบอกว่าให้พักไปก่อน พี่อ๊อฟเขาจะลุยเอง แต่เราก็บอกว่าถ้ามีโอกาสเราก็จะกลับมานะ ถามว่าพร้อมเป็นคุณแม่มั้ย ตอนนี้ก็เหมือนจะพร้อม แต่ก็ยังไม่พร้อม (หัวเราะ) มันยังรู้สึกเอ๊ะ เร็วจัง มันเหมือนเปลี่ยนสถานะเร็วมาก”

แล้วเราว่ายังไง ตอนที่เขาบอกว่าไปดูแลบ้าน ดูแลลูกเลย?  
“เราก็บอกได้ เพราะว่ามันต้องใช้เวลาในการที่เราจะบูสต์ตัวเองกลับมาได้ แต่ว่าหนูขอหลังจากที่ทุกอย่างโอเคแล้ว เราขอกลับมาเล่นนะ ถ้ามีโอกาส (แจ้งกับผู้ใหญ่แล้ว) ใช่ค่ะ (มีครอบครัวแล้วก็เป็นนางเอกเหมือนเดิมได้) เขาจะให้หนูเป็นหรือเปล่า (หัวเราะ) แต่หนูเล่นได้หมดนะ เล่นทุกบทบาทหมดเลย ตัวร้ายก็ได้”

**ในเรื่องเซ็กซี่มาก คุณสามีว่ายังไงบ้าง?**  
“เรื่องนี้ไม่ค่อยเท่าไหร่ค่ะ เพราะว่าทางพี่บูม(กิตตน์ก้อง)เองก็รู้จักกับพี่อ๊อฟ เขาก็เลยบอกว่าเล่นเต็มที่เลยน้อง แต่ก็ระวังด้วยนะ มีแอบหวงบ้างนิดหน่อย (เขาหวง) ใช่ นิดหน่อยแหละ”

**พอตอนนี้สถานะเปลี่ยน หวงมากกว่าตอนเป็นแฟนมั้ย?**  
“ตอนนี้คลั่งรักมากเลยค่ะ อ้อนมาก พอหลังจากที่เราหมั้นกันแล้ว ฮาน่าก็มาดูแลทางบ้านก่อน ต้องดูแลหลาน ดูแลน้อง ก็เลยอาจจะไม่ค่อยมีเวลาได้เจอกัน แล้วพอเจอปุ๊บเขาจะอ้อนมาก (ตอนนี้พี่อ๊อฟเป็นแมวไปแล้ว) ก็ประมาณนั้น อ้อนน่ารัก ก็เอ็นดูเขา จะไม่ใช่ภาพที่ทุกคนเห็น เขาอ้อนแล้วน่ารัก มีความอ้อนแฟน ชอบเขาดูเป็นคนอ่อนโยน”

![](https://www.khaosod.co.th/wpapp/uploads/2024/11/HanaAof-1.png)

**สรรพนามที่เรียกกันเปลี่ยนไปมั้ย?**  
“หนูก็ยังเรียกเหมือนเดิม แต่ว่าพี่เขาจะมีแบบเรียก คุณภรรยา แต่หนูยังไม่คุ้น(หัวเราะ) ตอนที่เขาเรียกครั้งแรก หนูบอกพี่อย่าเพิ่งเรียก หนูเขิน ยังไม่ชิน มันเรียกได้แล้วใช่มั้ย แต่เดี๋ยวก็คงชินเอง”

**เป็นคู่หมั้นกันแล้วเขาดูแลเราดีมากขึ้นกว่าเดิม?**  
“ใช่ ดูแลดีมากกว่าเดิมด้วย ใส่ใจเรามากขึ้นกว่าเดิม คอยถาม น้องโอเคมั้ย มีอะไรไม่สบายใจหรือเปล่า เขาจะถามเราตลอดเวลา เราก็บอกพี่ หนูโอเค หนูไม่เป็นไร หนูแฮปปี้นะ เพราะเขาจะคอยถามเราตลอดว่าหนูมีความสุขมั้ย”

**เรามีขออะไรจากเขาเป็นพิเศษมั้ย?**  
“ก็ขอแค่ให้เขาดูแลสุขภาพ เพราะว่าเขาเล่นกีฬาเยอะ บางทีก็ไปพบปะกับเพื่อนๆ อาจจะนอนดึกบ้าง เราก็บอกเขา ตอนนี้พี่อายุเยอะแล้วนะ ยังไม่มีน้องเลยนะ(หัวเราะ)”.