---
layout: post
code: "ART2411061402HVRWM0"
origin_url: "https://www.khaosod.co.th/sports/news_9493647"
image: "https://github.com/user-attachments/assets/ddedc59b-19f0-495c-b164-fdc067d5d086"
title: "แบงค็อก หวิดสิ้นชื่อคาบ้าน เร่งเครื่องไล่ถล่มลีแมนเข้ารอบถ้วยแชมเปียนส์ลีกทู"
description: "แบงค็อก ยูไนเต็ด หวิดสิ้นชื่อในบ้านเมื่อโดนลีแมน วอริเออร์ส จากฮ่องกง ขึ้นนำก่อน ยังดีที่ครึ่งหลังเร่งเครื่องแซงพลิกลับมาชนะถ้วยเอเอฟซี แชมเปียนส์ลีก ทู"
category: "SPORTS"
language: "th"
date: 2024-11-06T14:07:28.947Z
---

# แบงค็อก หวิดสิ้นชื่อคาบ้าน เร่งเครื่องไล่ถล่มลีแมนเข้ารอบถ้วยแชมเปียนส์ลีกทู

[![แบงค็อก หวิดสิ้นชื่อคาบ้าน เร่งเครื่องไล่ถล่มลีแมนเข้ารอบถ้วยแชมเปียนส์ลีกทู](https://www.khaosod.co.th/wpapp/uploads/2024/11/Bangkok-2.jpg "แบงค็อก หวิดสิ้นชื่อคาบ้าน เร่งเครื่องไล่ถล่มลีแมนเข้ารอบถ้วยแชมเปียนส์ลีกทู")](https://www.khaosod.co.th/wpapp/uploads/2024/11/Bangkok-2.jpg)

แบงค็อก ยูไนเต็ด หวิดสิ้นชื่อในบ้านเมื่อโดนลีแมน วอริเออร์ส จากฮ่องกง ขึ้นนำก่อน ยังดีที่ครึ่งหลังเร่งเครื่องแซงพลิกลับมาชนะถ้วยเอเอฟซี แชมเปียนส์ลีก ทู

แบงค็อก ยูไนเต็ด ตัวแทนจากไทยลีก มีโปรแกรมลงสนามนัดที่ 4 ฟุตบอลเอเอฟซี แชมเปียนส์ลีก ทู 2024-25 กลุ่มจี ด้วยการเปิดบ้านที่สนามม.ธรรมศาสตร์ รังสิต รับการมาเยือนของลีแมน วอริเออร์ส ตัวแทนจากฮ่องกง เมื่อ 6 พ.ย.

ก่อนหน้านี้แบงค็อกเก็บ 7 คะแนนจาก 3 นัด เริ่มเกมเป็นฝ่ายที่ครองบอลมากกว่ามีโอกาสจบสกอร์มากกว่า แต่ว่านาที 41 ซามูเอล โรซา กองหน้าทีมเยือนยิงแฉลบเปลี่ยนทางให้ลีแมนเป็นฝ่ายนำก่อน 1-0

ครึ่งหลังแบงค็อกเดินหน้าบุกอย่างหนัก นาที 68 ริเชโร ซิฟโควิช ยิงให้เจ้าถิ่นตามตีเสมอ 1-1 จากนั้นนาที 73 วันชัย จารุนงคราญ ยิงให้แข้งเทพกลับมานำ 2-1 นาที 78 มูห์เซน อัล กาสซานี จะยิงให้เจ้าบ้านนำ 3-1 ก่อนที่ ริเชโร ซิฟโควิช จะยิงตอกย้ำให้แบงค็อกพลิกกลับมาถล่ม 4-1 ในนาที 90+4

จากชัยชนะนัดนี้ทำให้แบงค็อกเก็บเพิ่มเป็น 10 คะแนน ยึดจ่าฝูงเหนียวแน่นและการันตีการผ่านเข้ารอบ 16 ทีมแน่นอนแล้ว แม้ว่าจะยังเหลือแมตช์ให้ลงเล่นอีก 2 นัด