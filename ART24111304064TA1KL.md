---
layout: post
code: "ART24111304064TA1KL"
origin_url: "https://www.khaosod.co.th/breaking-news/news_9503014"
image: "https://github.com/user-attachments/assets/18b30d21-7cea-4fd1-be9f-31f19ffef5d7"
title: "หนุ่ม กรรชัย เผชิญหน้า เจ๊พัช อย่างเดือด ซัดอย่าแถ ลั่นผมไม่ได้กินหญ้า ถาม 20 ล้านแบ่งคนละเท่าไร"
description: "หนุ่ม กรรชัย เผชิญหน้า เจ๊พัช อย่างเดือด ซัดอย่าแถ ลั่นผมไม่ได้กินหญ้า ถาม 20 ล้านแบ่งคนละเท่าไร เจอเชิญไปออกรายการโหนกระแส"
category: "HOT_NEWS"
language: "th"
date: 2024-11-13T04:11:02.229Z
---

# หนุ่ม กรรชัย เผชิญหน้า เจ๊พัช อย่างเดือด ซัดอย่าแถ ลั่นผมไม่ได้กินหญ้า ถาม 20 ล้านแบ่งคนละเท่าไร

[![หนุ่ม กรรชัย เผชิญหน้า เจ๊พัช อย่างเดือด ซัดอย่าแถ ลั่นผมไม่ได้กินหญ้า ถาม 20 ล้านแบ่งคนละเท่าไร](https://www.khaosod.co.th/wpapp/uploads/2024/11/num444-1.jpg "หนุ่ม กรรชัย เผชิญหน้า เจ๊พัช อย่างเดือด ซัดอย่าแถ ลั่นผมไม่ได้กินหญ้า ถาม 20 ล้านแบ่งคนละเท่าไร")](https://www.khaosod.co.th/wpapp/uploads/2024/11/num444-1.jpg)

**หนุ่ม กรรชัย เผชิญหน้า เจ๊พัช อย่างเดือด ซัดอย่าแถ ลั่นผมไม่ได้กินหญ้า ถาม 20 ล้านแบ่งคนละเท่าไร เจอเชิญไปออกรายการโหนกระแส**

หลังจากพิธีกรชื่อดัง หนุ่ม กรรชัย ออกมาโพสต์ข้อความผ่านเฟซบุ๊กส่วนตัวว่า “ตบทรัพย์กันเก่งเนอะ ล่าสุดมีคลิปเสียง ศิลปิน นักแสดงชื่อดัง ร่วมกับ นักร้องสาวนักตบ อ้าง “กรรชัย” ไฟเขียวออกโหนกระแส เรียก 20 ล้าน รอฟังข่าวเที่ยงวัน”

ต่อมาศิลปินดัง ฟิล์ม รัฐภูมิ ออกมาแถลงขอโทษ พร้อมยืนยันคลิปเสียงเป็นคลิปตัดต่อ เรื่องนี้แค่จะไปทำพีอาร์ให้กับดิไอคอนเท่านั้น ต่อมา หนุ่ม กรรชัย ส่งทนายความไปเอาผิดกลุ่มคนในคลิปเสียงนี้ ตามที่เคยเคยเสนอข่าวไปแล้วนั้น

สำหรับความคืบหน้า วันที่ 13 พ.ย.67 ในรายการ [“กรรมกรข่าว คุยนอกจอ”](https://www.youtube.com/watch?v=AzfQVogrqVs) ดำเนินรายการโดยนายสรยุทธ สุทัศนะจินดา เชิญ เจ๊พัช กฤษอนงค์ ประธานอำนวยการศูนย์ประสานงานส่งเสริมเครือข่าย-ออนไลน์ มาพูดคุยถึงประเด็นนี้ที่มีคลิปเสียงของตัวเองหลุดออกมา

[![](https://www.khaosod.co.th/wpapp/uploads/2024/11/num444-2.png)](https://www.khaosod.co.th/wpapp/uploads/2024/11/num444-2.png)

ระหว่างนั้นพิธีกรดัง หนุ่ม กรรชัย เข้ามาในรายการด้วย โดยเป็นการเผชิญหน้าครั้งแรกระหว่าง หนุ่ม กรรชัย กับ เจ๊พัช หลังมีคลิปหลุดออกมา

โดยหนุ่ม กรรชัย ถามเจ๊พัชว่า คุณตีมูลค่าผม 20 ล้านหรือครับ ก่อนเจ๊พัช ตอบว่า ไม่ เพราะ 20 ล้านเป็นมูลค่าของแผนงานเท่านั้น พี่หนุ่มตีมูลค่าไม่ได้ เพราะรายการพี่อันดับ 1 ของประเทศ

หนุ่ม กรรชัย กล่าวว่า ตอนนี้มีหลักฐานอีกที่ตนยังไม่เปิดออกมา ทั้งหลักฐานไลน์ที่ตนคุยกับฟิล์ม แล้วฟิล์มกับเจ๊พัชอ้างว่า เป็นค่าไปพีอาร์ แต่ความจริงฟิล์มส่งข้อความมาตั้งแต่แรก ทำให้รู้ทุกอย่างว่าเกิดอะไรขึ้น มันแตกต่างกับที่คุณพูดสิ้นเชิง

เจ๊พัช กล่าวว่า สิ่งที่ตนคุยกับฟิล์มเป็นมุมเดียว แต่สิ่งที่ตนคุยกับบอสปันเป็นภาพรวม ฉะนั้นสิ่งที่ตนคุยกับฟิล์มจะเป็นเรื่องของสื่อ ที่เราเลือกพี่หนุ่ม เพราะเป็นจุดเริ่มต้นและคนฟังรายการพี่หนุ่มมาก โดย 20 ล้านเป็นภาพแผนงานของพัชเอง ไม่ได้เกี่ยวว่าต้องไปจ่ายพี่หนุ่ม ซึ่งความจริงการให้คำแนะนำกับบอสปันก็ไม่เกี่ยวว่าจะได้เงิน เงิน 20 ล้านไม่ใช่การตบทรัพย์ แต่เป็นแผนงานที่สุดท้ายเขาก็ไม่ซื้อและไม่จ่าย

หนุ่ม กรรชัย ถามว่าเห็นคุณพัชบอกบอสปันจะเขียนสคริปให้ผมพูด เจ๊พัช กล่าวว่า ตนจะเขียนให้บอสพอล เพราะเขามาขอ

[![](https://www.khaosod.co.th/wpapp/uploads/2024/11/num444-3.png)](https://www.khaosod.co.th/wpapp/uploads/2024/11/num444-3.png)

นายสรยุทธและ หนุ่ม กรรชัย ยืนยันในคลิปเจ๊พัชพูดว่าจะเขียนสคริปให้หนุ่ม กรรชัย อ่าน ไม่ใช่ให้บอสพอลพูด

เจ๊พัช ชี้แจงว่า เรื่องนี้คนที่ตัดสินได้คือศาล ตนแค่ให้คำแนะนำเท่านั้น ส่วนสิ่งที่จะพลิกเกมให้พอลได้ คิดว่าน่าจะเป็นเนื้อหา ไม่ใช่ตัวพี่หนุ่ม กรรชัย โดยตนมีแนวทางจะเตรียมไว้ให้บอสพอล ซึ่งในคลิปเสียงไม่ใช่ข้อความทั้งหมด เป็นแค่ส่วนหนึ่งเท่านั้น

หนุ่ม กรรชัย เผยว่า ความจริงที่คุณพัชอาจยังไม่รู้คือ ตนได้คุยกับบอสพอล ก่อนที่คุณพัชจะไปคุยกับบอสปันว่าเขาจะมาออกรายการ

เจ๊พัช กล่าวว่า ในตอนนั้นใครก็อยากได้บอสพอลมาออกรายการ ซึ่งไม่ต้องใช้เงินอยู่แล้ว ทุกรายการอยากได้บอสพอลไปออกรายการที่แรก

หนุ่ม กรรชัย กล่าวว่า งั้นขอชวนเจ๊พัชมาออกรายการโหนกระแส พร้อมมาหรือไม่ เจ๊พัช กล่าวว่า ตอนนี้ติดเตรียมเอกสารให้ตำรวจและวันนี้เตรียมงานกับทนาย

นายสรยุทธถามว่า หากได้เงิน 20 ล้านจะแบ่งเงินกันคนละเท่าไรกับฟิล์ม เจ๊พัช กล่าวว่า ยังไม่ได้ตกลงรายละเอียด เพราะบอสปันมาขอให้สรุปงานตอนเที่ยงคืน นายสรยุทธกล่าวว่าคนเราต้องคุยกันบ้างสิ ถ้าจะได้เงิน 20 ล้านจะแบ่งกันอย่างไร

[![](https://www.khaosod.co.th/wpapp/uploads/2024/11/num444-1.png)](https://www.khaosod.co.th/wpapp/uploads/2024/11/num444-1.png)

หนุ่ม กรรชัย กล่าวว่า คุณไม่ควรไปเรียกเงิน 20 ล้านไง เจ๊พัช กล่าวว่า เหตุผลที่มีคลิปออกมาตอนนี้ เพราะตนกำลังรวบรวมผู้เสียหาย เพื่อฟ้องตรงเองหรือเปล่า โดยไม่ต้องผ่านดีเอสไอ

หนุ่ม กรรชัย กล่าวว่า “ผมไม่ได้กินหญ้า และเชื่อคนที่ดูก็ไม่ได้กินหญ้า สิ่งที่คุณพูดมา เอาภาษาชาวบ้านเลยนะ เขาเรียกว่าแถ”

เจ๊พัช กล่าวว่า ตนไปตบทรัพย์เขาตรงไหน ตนไม่ได้เงินจากเขา แค่ให้แผนงานไป เขาอาจรู้สึกไม่ดีที่ตนเอาผู้เสียหายไปเรียกร้องจากเขาเป็น 10 ล้าน

หนุ่ม กรรชัย ถามเจ๊พัชว่า ในขณะที่คุณกำลังจะช่วยบอสพอลให้รอดพ้นที่กำลังจะตกลงกัน แต่ทำไมฟิล์มถึงส่งข้อความมาหาตนและบอกว่า เหล่าบอสดิไอคอนเป็นคนไม่ดี

เจ๊พัช กล่าวว่า ต้องไปถามฟิล์ม ตอบแทนฟิล์มไม่ได้ หนุ่ม กรรชัย กล่าวว่า ที่ถามเพราะเห็นคุยกับบ่อยไง





