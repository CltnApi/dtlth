---
layout: post
code: "ART2411031308HYDOEF"
origin_url: "https://www.khaosod.co.th/special-stories/news_9488652"
image: "https://github.com/user-attachments/assets/988d51fb-c70c-4aa2-a7de-5d7a5708bfc8"
title: "เตรียมสรุปสำนวน \"แม่ตั๊ก\" ส่งอัยการ โดนอ่วม 5 ข้อหา เฟส 2 เพิ่มความผิด 'ฟอกเงินด้วย"
description: "เตรียมสรุปสำนวน &#8220;แม่ตั๊ก&#8221; หลอกขายทองปลอม ส่..."
category: "SPECIAL_STORIES"
language: "th"
date: 2024-11-03T13:13:08.137Z
---

# เตรียมสรุปสำนวน "แม่ตั๊ก" ส่งอัยการ โดนอ่วม 5 ข้อหา เฟส 2 เพิ่มความผิด 'ฟอกเงินด้วย

[![เตรียมสรุปสำนวน "แม่ตั๊ก" ส่งอัยการ โดนอ่วม 5 ข้อหา เฟส 2 เพิ่มความผิด 'ฟอกเงินด้วย](https://www.khaosod.co.th/wpapp/uploads/2024/11/tukandbeer.jpg "เตรียมสรุปสำนวน "แม่ตั๊ก" ส่งอัยการ โดนอ่วม 5 ข้อหา เฟส 2 เพิ่มความผิด 'ฟอกเงินด้วย")](https://www.khaosod.co.th/wpapp/uploads/2024/11/tukandbeer.jpg)

**เตรียมสรุปสำนวน “แม่ตั๊ก” หลอกขายทองปลอม ส่งอัยการ โดนอ่วม 5 ข้อหา เฟส 2 เพิ่มความผิด ‘ฟอกเงินด้วย**‘

วันที่ 3 พ.ย.67 พล.ต.ท.อัคราเดช พิมลศรี ผู้ช่วย ผบ.ตร. ในฐานะหัวหน้าคณะพนักงานสืบสวนสอบสวน คดีหลอกขายทอง ที่มี น.ส.กรกรนก หรือ แม่ตั๊ก, นายกานต์พล หรือ ป๋าเบียร์ และบริษัท เคทูเอ็น โกลด์ จำกัด เป็นผู้ต้องหาในคดี กล่าวถึงความคืบหน้าทางคดีว่า เมื่อวันศุกร์ที่ผ่านมา คณะพนักงานสอบสวนได้ประชุมเร่งรัดสำนวนคดี โดยกำหนดสรุปสำนวนส่งพนักงานอัยการ วันอังคารที่ 5 พ.ย.

โดยมีความเห็นทางคดี ส่งฟ้องผู้ต้องหา 3 คน คือ นายกานต์พล น.ส.กรกรนก และในนามนิติบุคคลบริษัท ฟ้อง 5 ข้อหา ประกอบด้วย ร่วมกันฉ้อโกงประชาชน ,ร่วมกันนำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือน ,ร่วมกันโฆษณาโดยใช้ข้อความที่เป็นการไม่เป็นธรรมต่อผู้บริโภค ,ร่วมกันเจตนาก่อให้เกิดความเข้าใจผิดในแหล่งกำเนิด สภาพ คุณภาพ ปริมาณ หรือสาระสำคัญประการอื่นอันเกี่ยวกับสินค้าหรือบริการ ไม่ว่าจะเป็นของตัวเองหรือผู้อื่น และโฆษณาหรือใช้ฉลากที่มีข้อความอันเป็นเท็จหรือข้อควรรู้อยู่แล้วว่าอาจก่อให้เกิดความเข้าใจผิด

ซึ่งก่อนหน้านี้พนักงานสอบสวน เข้าพบผู้ต้องหาในเรือนจำ เพื่อแจ้งข้อเท็จจริงในคดี เนื่องจากก่อนหน้านี้มีผู้เสียหายในคดี 7 คน แต่ตอนนี้มีเพิ่มขึ้นเป็น 36 คน ส่วนผู้เสียหายรายอื่นที่เข้าแจ้งความกับตำรวจกว่า 1,000 คน ก่อนหน้านี้ พนักงานสอบสวนจะแยกสำนวนคดีเพื่อเอาผิดตาม ในเฟสที่ 2 โดยจะเพิ่มความผิดฐานฟอกเงิน ตามพ.ร.บ.ป้องกันและปราบปรามการฟอกเงิน เข้าไปในสำนวนคดีด้วย

