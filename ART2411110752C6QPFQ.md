---
layout: post
code: "ART2411110752C6QPFQ"
origin_url: "https://www.khaosod.co.th/horoscope/news_9498506"
image: "https://github.com/user-attachments/assets/9e524429-b012-4d43-a9b2-f37e05000215"
title: "ดวงเฮงดวงปัง - ราศีที่ต้องระวังการเงินมีอุปสรรค และราศีที่แฟนของท่านตามหึงตามหวง"
description: "วันนี้ท่านไม่ควรแสดงปาฐกถาหรือแสดงสุนทรพจน์ต่อหน้าคนหมู่มากโดยไม่จำเป็น เพราะหากมีผู้แสดงตนขัดแย้งกับท่าน ท่านจะพูดโพล่งตอบโต้"
category: "HOROSCOPE"
language: "th"
date: 2024-11-11T08:00:57.538Z
---

# ดวงเฮงดวงปัง - ราศีที่ต้องระวังการเงินมีอุปสรรค และราศีที่แฟนของท่านตามหึงตามหวง

[![ดวงเฮงดวงปัง - ราศีที่ต้องระวังการเงินมีอุปสรรค และราศีที่แฟนของท่านตามหึงตามหวง](https://www.khaosod.co.th/wpapp/uploads/2024/11/v01.jpg "ดวงเฮงดวงปัง - ราศีที่ต้องระวังการเงินมีอุปสรรค และราศีที่แฟนของท่านตามหึงตามหวง")](https://www.khaosod.co.th/wpapp/uploads/2024/11/v01.jpg)

**ดวงเฮงดวงปัง**  
**วันอังคาร ที่ 12 พฤศจิกายน พ.ศ.2567**  
**โดย…บุศพันธ์**

![ดวงเฮงดวงปัง](https://www.khaosod.co.th/wpapp/uploads/2024/11/v02.jpg)

**ลัคนา (ลั) ราศีเมษ**

วันนี้ท่านไม่ควรแสดงปาฐกถาหรือแสดงสุนทรพจน์ต่อหน้าคนหมู่มากโดยไม่จำเป็น เพราะหากมีผู้แสดงตนขัดแย้งกับท่าน ท่านจะพูดโพล่งตอบโต้แบบไม่ไว้หน้าค่าชื่อใครใดๆ ทั้งสิ้น มีการนัดรวมกลุ่มญาติพี่น้องวงใหญ่เพื่อทำกิจกรรมร่วมกันบางอย่าง อาจเป็นงานปีใหม่ล่วงหน้า หรือการทำบุญกุศลร่วมกันก็ได้

**ลัคนา (ลั) ราศีพฤษภ**

วันนี้ท่านจะใช้จ่ายเงินเก่ง ในขณะเดียวกันท่านก็หมุนเงินเก่งเช่นกัน การเงินมีอุปสรรคและปัญหาเพราะอารมณ์ของท่านเอง อาจถูกหลอกลวงหรือคดโกงจนสิ้นเนื้อประดาตัวได้ถ้าท่านไม่ระวังเรื่องการเงินให้ดี การทำมาหากินจะต้องออกแรงอย่างสุดกำลังกว่าจะได้มาแต่ละบาท จะมีเรื่องดีๆ เกี่ยวกับความรัก

**ลัคนา (ลั) ราศีเมถุน**

วันนี้ท่านไม่ควรทำตัวโดดเด่นหรือทำตนให้เป็นที่สนใจของใครต่อใครมากนัก เพราะผู้คนรอบข้างท่านมักพร้อมที่จะต่อต้านหรือกลั่นแกล้งเสมอ ควรใช้ชีวิตอย่างสันโดษ อยู่ห่างไกลคนกลุ่มใหญ่ ทำจิตใจให้ปลอดโปร่งบริสุทธ์จะดีกว่า หากท่านโดนทวงหนี้ ท่านจะมีเงินใช้หนี้ หรือถ้าไม่มีก็สามารถหาได้ไม่ยาก

**ลัคนา (ลั) ราศีกรกฎ**

วันนี้ท่านต้องแย่งชิงแข่งขันเพื่อให้ได้สิ่งที่ต้องการมาแบบเลือดตาแทบกระเด็น เพศตรงข้ามที่มีตำแหน่งหน้าที่การงานดีจะต้องห่างเหินจากท่านไป หรืออาจต้องทำงานหนักจนไม่มีเวลาให้กับท่านก็เป็นได้ การแสวงหาโชคลาภต่างๆ ควรติดต่อกับคนในเครื่องแบบ เช่น ตำรวจ ทหาร หรือนักรบ เป็นต้น

**ลัคนา (ลั) ราศีสิงห์**

วันนี้ท่านควรอยู่ให้ห่างจากการทะเลาะวิวาทแบบถึงเนื้อถึงตัว หรือการต่อสู้ใดๆ เพราะถึงท่านไม่ใช่ผู้วิวาทเอง ก็อาจโดนลูกหลงถึงขั้นหยอดน้ำข้าวต้มก็ได้ หรือท่านอาจเป็นผู้ต้องสงสัย เพราะอยู่ใกล้เหตุฆาตกรรมก็เป็นได้ ท่านที่ยังโสดจะรักใคร่กับคนที่มีฐานะต่างกันมากๆ คนมีคู่คนรักจะทำตัวเป็นเด็ก

**ลัคนา (ลั) ราศีกันย์**

วันนี้ท่านจะสามารถระงับการเกิดปากเสียงในระหว่างผู้น้อยได้ แต่เขาอาจหันมาตีกับท่านเอง ถ้าเพิ่งพบความรักไม่ควรเปิดเผยเรื่องราวให้มากนัก เพราะอาจเกิดเรื่องผันแปรไม่แน่นอนได้ มีโชคดีและความดีความชอบที่ท่านทำไว้จะให้ผลที่ยั่งยืนต่อไป การติดต่องานใหม่ๆ หรือบุคคลสำคัญไม่ค่อยได้ผล

**ลัคนา (ลั) ราศีตุล**

วันนี้ท่านมีภาระจะต้องจ่ายหนี้สินที่มีอยู่ ซึ่งท่านก็หามาจ่ายได้ไม่ยากนัก แต่อาจต้องกระบวนการขั้นตอนที่ยุ่งยากสับสนสักหน่อย จะได้พบผู้คนมากหน้าหลายตาจนแฟนของท่านตามหึงตามหวง เป็นที่น่าเบื่อหน่ายเอาได้ บางท่านอาจถึงกับหันไปสนใจสนิทสนมกับเพศเดียวกันมากกว่าแฟน เพราะสบายใจกว่า

**ลัคนา (ลั) ราศีพิจิก**

วันนี้ท่านอาจได้พบคู่ครองมีฐานะความเป็นอยู่ที่ดี และเป็นผู้กว้างขวางในสังคม แต่เขาจะมีอารมณ์ร้อนๆ สักหน่อย ระยะนี้ญาติมิตรจะช่วยเหลือการงานของท่านได้เป็นอย่างดี บริวารอาจทำเรื่องสับสนโกลาหลให้ท่านต้องเข้าไปแก้ไขให้ถูกต้อง เพื่อนฝูงอาจเข้ามาช่วยสงบศึกในบ้านช่องของท่านได้

**ลัคนา (ลั) ราศีธนู**

วันนี้ท่านไม่ควรหยอกล้อผู้ที่มีสติไม่สมประกอบหรือเป็นบ้า เอกสารหนังสือสำคัญหรือมีค่ามีราคาที่ท่านวางทิ้งไว้นอกบ้านจะสูญหาย การมีงานรื่นเริงหรือเลี้ยงดูสุรายาเมากันในสำนักงานอาจทำให้ท่านเสียทรัพย์มากกว่าที่ควรจะเป็น ท่านอาจได้รับของขวัญของฝากเป็นของโบราณที่ควรค่าแก่การสะสม

**ลัคนา (ลั) ราศีมังกร**

วันนี้ท่านได้รายได้ด้วยความลำบากยากแค้น แต่เป็นที่พอใจของบุคคลในครอบครัวท่าน มีความคิดเห็นแปลกๆ ใหม่ๆ ท่านสามารถชี้แจงแถลงไขให้ผู้อื่นเข้าใจได้ง่าย บริวารหรือผู้อาศัยกับท่านจะนำลาภมาให้ เพื่อนบ้านที่ปากไม่ดีจะยุแหย่ให้ท่านโกรธเคืองกับคนอื่น แม้ท่านจะไม่เชื่อถือเขา แต่คนอื่นก็เชื่อ

**ลัคนา (ลั) ราศีกุมภ์**

วันนี้ท่านอาจได้รับทรัพย์รับเงินเล็กๆ น้อยๆ แต่ท่านพึงพอใจอย่างมาก เรื่องเสียเงินเสียทองก็จะลดลงไปสัก 2-3 วัน ไม่ควรพูดจาวิจารณ์ใครอะไรใดๆ ทั้งสิ้น เพราะจะนำมาแต่เรื่องเสียหายต่อตัวท่านเองอาจพบรักกุ๊กๆ กิ๊กๆ กับคนที่มีวัยวุฒิและคุณวุฒิน้อยกว่า ซึ่งท่านก็ทราบดีว่าไม่ควรถลำลึกไปมากกว่านี้

**ลัคนา (ลั) ราศีมีน**

วันนี้ท่านจะรู้สึกอยากเสี่ยงโชค ลงทุน หรือเริ่มกิจการงานใดๆ และหากท่านทำใน 2-3 วันนี้จะได้รับความร่วมมือ และประสบความสำเร็จเป็นอย่างดี บริวารอาจหัวรั้นและดื้อดึงไปบ้าง แต่พวกเขาก็ขยันขันแข็งในการศึกษาเล่าเรียนได้ดี มีผู้มาทะเลาะวิวาทกันหน้าบ้านท่านในเวลากลางคืนไม่ควรออกไปดู