---
layout: post
code: "ART2411220247EBKUYB"
origin_url: "https://www.khaosod.co.th/entertainment/news_9516137"
image: "https://github.com/user-attachments/assets/f878f230-2fcf-4626-a34e-60ab4b5abf43"
title: "ส่องความหล่อ “ดีแลน ไบร์อันท์” หนุ่มสุดฮอต จากบท “ชาลี” ใน “หวานรักต้องห้าม”"
description: "ส่องความหล่อ “ดีแลน ไบร์อันท์” หนุ่มขี้อายสุดฮอตมากความสามารถ ขวัญใจแม่ยกในโลกออนไลน์ จากบท “ชาลี” ในละคร “หวานรักต้องห้าม”"
category: "ENTERTAINMENT"
language: "th"
date: 2024-11-22T02:51:59.101Z
---

# ส่องความหล่อ “ดีแลน ไบร์อันท์” หนุ่มสุดฮอต จากบท “ชาลี” ใน “หวานรักต้องห้าม”

[![ส่องความหล่อ “ดีแลน ไบร์อันท์” หนุ่มสุดฮอต จากบท “ชาลี” ใน “หวานรักต้องห้าม”](https://www.khaosod.co.th/wpapp/uploads/2024/11/deland_221167-1.jpg "ส่องความหล่อ “ดีแลน ไบร์อันท์” หนุ่มสุดฮอต จากบท “ชาลี” ใน “หวานรักต้องห้าม”")](https://www.khaosod.co.th/wpapp/uploads/2024/11/deland_221167-1.jpg)

**ส่องความหล่อ “ดีแลน ไบร์อันท์” หนุ่มขี้อายสุดฮอตมากความสามารถ ขวัญใจแม่ยกในโลกออนไลน์ จากบท “ชาลี” ในละคร “หวานรักต้องห้าม”**

เรียกว่านาทีนี้ไม่มีใครไม่รู้จักกับหนุ่มน้อยขี้อายสุดฮอตมากเสน่ห์ “**ดีแลน ไบร์อันท์”** ที่ได้มาเล่นละครเต็มตัวเรื่องแรกในเรื่อง **“หวานรักต้องห้าม”** ทางช่อง 3 ในบทบาท **“ชาลี”** นักกีฬาฟุตบอลที่เติบโตมาในครอบครัว LGBTQ ที่เจ้าตัวถึงกับเอ่ยปากว่าถูกใจสุดๆ กับการพลิกคาแร็กเตอร์ครั้งนี้ และแน่นอนว่านอกจากหน้าตาที่หล่อทะลุจอบวกกับฝีมือทางการแสดงที่ไม่ธรรมดานี้เอง ที่ทำให้คนนี้กลายเป็นขวัญใจแม่ยกในโลกออนไลน์ ใครที่อยากรู้จักหนุ่มมากความสามารถคนนี้ให้มากขึ้นตามมาส่องไปพร้อมกัน

![ส่องความหล่อ “ดีแลน ไบร์อันท์” หนุ่มสุดฮอต จากบท “ชาลี” ใน “หวานรักต้องห้าม”](https://www.khaosod.co.th/wpapp/uploads/2024/11/deland_221167-4.jpg)

**ดีแลน ไบร์อันท์** อายุ 19 ปี เกิดวันที่ 19 ตุลาคม 2548 ส่วนสูง 182 ซม. ลูกครึ่งไทย – อเมริกัน เส้นทางในวงการบันเทิงของหนุ่มดีแลนเริ่มต้นจากงานโฆษณา และเริ่มเข้าสู่วงการนายแบบตั้งแต่เด็ก จนอายุประมาณ 13-14 ปี ได้มีโอกาสเล่นซีรีส์เรื่องแรกก่อนเข้ามาอยู่ใต้สังกัดช่อง 3 ในส่วนผลงานละครถือว่าปังสุด ๆ ประเดิมเรื่องแรกในละครชุด **ดวงใจเทวพรหม** เรื่อง **“ลออจันทร์”** ต่อด้วย **“โลกหมุนรอบเธอ”** รับบทเป็น **“****ภูเขา”** ลูกชายของตะวันกับมานะ และมีโอกาสได้ไปรับเชิญในเรื่อง **“หนึ่งในร้อย”** ที่ออกอากาศตีคู่มากับ **“หวานรักต้องห้าม”** รับบทเป็น **“ชาลี”** เรียกว่าฉายแววความโดดเด่นทางการแสดงขึ้นเรื่อย ๆ จนมีผลงานรอจ่อคิวลงจอต่อกับ **“****เมื่อตะวันลับฟ้า (ก็จะเป็นเวลาของดวงดาว)”** และเร็ว ๆ นี้ กำลังจะมีผลงานภาพยนตร์เรื่อง **“นาคบรรพ์”** ให้ได้รอติดตามอีกด้วย เรียกว่าเป็นอีกดาวเด่นสุด ๆ ในตอนนี้

![ส่องความหล่อ “ดีแลน ไบร์อันท์” หนุ่มสุดฮอต จากบท “ชาลี” ใน “หวานรักต้องห้าม”](https://www.khaosod.co.th/wpapp/uploads/2024/11/deland_221167-6.jpg)

**ด้านไลฟ์สไตล์งานอดิเรก**

ADVERTISEMENT

ผมชอบเล่นกีฬามากครับชอบแทบทุกอย่างเลย แต่ที่เล่นประจำจะเป็น ดำน้ำ เวคบอร์ด ฟุตบอล ถ้าเป็นพวกกิจกรรมเอ็กซ์ตรีมผมว่าผมเล่นได้หมดนะครับ แต่สิ่งที่อยากทำมาก ๆ คือ โดดร่ม รอหาเพื่อนไปโดดด้วยกันอยู่ครับ เวลาว่างผมก็จะชอบขับมอเตอร์ไซค์ศึกษาเรื่องรถก็เป็นอีกอย่างที่ผมชอบครับ

**ตอนที่ได้รับบทบาทนี้เตรียมตัวยังไงบ้าง**

ตอนแรกที่ได้รับบทนี้ผมคิดว่าต้องยากแน่ๆ เห็นว่าคาแรคเตอร์ชาลีเป็นนักฟุตบอลผมก็คิดว่าบทนี้น่าจะเข้ากับตัวผม เพราะผมเองก็ชอบเล่นฟุตบอลเหมือนกัน ช่วงหนึ่งผมเคยอยู่สโมสร Bangkok FC ซึ่งก็เหมือนกับบทบาทที่ผมได้รับด้วยมีความใกล้เคียงกับชีวิตจริงมากครับ โดยเฉพาะเรื่องชอบเตะบอล และช่วงที่ถ่ายก็เป็นตอนผมอายุ 18 เท่ากับตัวละครเลย ผมว่าผมเล่นเป็นตัวเองประมาณ 50-60 เปอร์เซนต์

![ส่องความหล่อ “ดีแลน ไบร์อันท์” หนุ่มสุดฮอต จากบท “ชาลี” ใน “หวานรักต้องห้าม”](https://www.khaosod.co.th/wpapp/uploads/2024/11/deland_221167-7.jpg)

**ได้ทำงานกับ ผู้กำกับฯ พี่นุชี่เป็นยังไงบ้าง**

ตอนแรกก็กลัวนะครับ แต่พอได้ร่วมงานแล้วไม่ดุเลยครับใจดีมาก พี่นุชี่ช่วยเทรนเรื่องการแสดงผมเยอะมาก ช่วงแรกผมประหม่ามากยังเล่นไม่ค่อยได้ แต่ก็ได้พี่นุชี่มาช่วยปรับการแสดงให้ครับ ได้ร่วมงานกับพี่เขาเป็นประสบการณ์ที่ดีของผมมาก ๆ

**รับบทเป็นลูกชายที่เติบโตมาในครอบครัว** **LGBTQ เตรียมตัวทำการบ้านเยอะไหม**

พี่ ๆ ทุกคนน่ารักมากครับ อย่างพี่เจนนี่เขาก็จะคอยช่วยส่งอารมณ์บางฉากที่ผมยังเข้าไม่ถึงอย่างฉากเสียน้ำตาผมเป็นคนที่ร้องไห้ยากมาก ก็ได้พี่เขามาคอยช่วย สิ่งนี้ค่อนข้างเป็นปัญหาที่ผมต้องทำการบ้านเยอะเหมือนกัน ส่วนพี่เดี่ยวน่ารักมากครับพี่เขาคอยให้คำปรึกษาหลายเรื่องมาก ไม่ว่าจะเป็นการแสดง หรือเรื่องส่วนตัวอื่น ๆ เหมือนพี่ชายคนหนึ่งเลยครับ เตรียมตัวหลัก ๆ ก็จะเป็นในเรื่องของการใช้ศัพท์ LGBTQ

![ส่องความหล่อ “ดีแลน ไบร์อันท์” หนุ่มสุดฮอต จากบท “ชาลี” ใน “หวานรักต้องห้าม”](https://www.khaosod.co.th/wpapp/uploads/2024/11/deland_221167-8.jpg)

**คาดหวังความสำเร็จจากละครเรื่องนี้ยังไงบ้าง**

ผมแค่อยากให้คนได้ดูละครกันเยอะ ๆ เพราะว่าเรื่องนี้สนุกมากจริง ๆ ผมตื่นเต้นมากที่ได้ดูละครเรื่องนี้ เพราะถือว่าเป็นละครเต็มตัวเรื่องแรกของผมเลย และเป็นบทบาทที่ผมไม่เคยเล่นมาก่อน เป็นละครที่มีเนื้อหาเกี่ยวกับปัญหาสังคมที่เกิดขึ้นจริงด้วย ยิ่งเป็นอะไรที่น่าติดตามมากจริง ๆ หวังว่าทุกคนจะได้เห็นผมในมุมใหม่ ๆ มากขึ้นนะครับ”

**ยิ่งทำความรู้จักยิ่งตกหลุมรักเข้าอย่างจัง โดยแฟนๆ สามารถเข้าไปติดตาม “ดีแลน** **ไบร์อันท์”** **หนุ่มมากความสามารถคนนี้ได้ทาง** **Instagram : dy\_al\_br และอย่าลืมติดตามชมละครเรื่อง “หวานรักต้องห้าม” ทุกวันจันทร์-อังคาร เวลา 20.30 น. ทางช่อง 3 ดูทีวีกด 33 ดูมือถือกด 3Plus**