---
layout: post
code: "ART2411050722H4XWB4"
origin_url: "https://www.khaosod.co.th/breaking-news/news_9489360"
image: "https://github.com/user-attachments/assets/dc055c04-3a99-41c7-8f57-6e6254f23e5d"
title: "คดีเจ๊อ้อย เกือบเสร็จแล้ว เชื่อ ทนายดังไม่หนี ตอบปมค้นบ้านคนรู้จัก"
description: "กองปราบ ยัน คดีเจ๊อ้อย คืบหน้า 80 เปอร์เซ็นต์แล้ว ยังไม่ชัดออกหมายเรียกหรือหมายจับ เชื่อ ทนายตั้ม ไม่หลบหนี ตอบแล้วค้นบ้านคนรู้จักหาอะไร"
category: "HOT_NEWS"
language: "th"
date: 2024-11-05T07:36:20.420Z
---

# คดีเจ๊อ้อย เกือบเสร็จแล้ว เชื่อ ทนายดังไม่หนี ตอบปมค้นบ้านคนรู้จัก

[![คดีเจ๊อ้อย เกือบเสร็จแล้ว เชื่อ ทนายดังไม่หนี ตอบปมค้นบ้านคนรู้จัก](https://www.khaosod.co.th/wpapp/uploads/2024/11/Jae-Ois-case.jpg "คดีเจ๊อ้อย เกือบเสร็จแล้ว เชื่อ ทนายดังไม่หนี ตอบปมค้นบ้านคนรู้จัก")](https://www.khaosod.co.th/wpapp/uploads/2024/11/Jae-Ois-case.jpg)

**กองปราบ ยัน คดีเจ๊อ้อย คืบหน้า 80 เปอร์เซ็นต์แล้ว ยังไม่ชัดออกหมายเรียกหรือหมายจับ เชื่อ ทนายตั้ม ไม่หลบหนี ตอบแล้วค้นบ้านคนรู้จักหาอะไร**

วันที่ 4 พ.ย.2567 ที่กองบังคับการปราบปราม (บก.ป.) พล.ต.ต.สุวัฒน์ แสงนุ่ม รอง ผบช.ก. เปิดเผยความคืบหน้าคดีของ น.ส.จตุพร หรือ เจ๊อ้อย ที่ถูกนายษิทรา เบี้ยบังเกิด หรือ ทนายตั้ม ฉ้อโกงเงินไปกว่า 71 ล้านบาท ว่า ที่ผ่านมาได้เรียกสอบปากคำผู้เสียหายมาแล้วหลายครั้ง เนื่องจากมีรายละเอียดเยอะพอสมควร ซึ่งก็มีความคืบหน้าภาพรวมอยู่ที่ประมาณ 80%

พล.ต.ต.สุวัฒน์ กล่าวต่อว่า รวมทั้งยังมีการสืบสวนควบคู่กันไปด้วย หากได้หลักฐานพยานต่าง ๆ ก็จะต้องมาพิจารณาว่ามีอะไรที่สอดคล้องกันหรือไม่ และทนายตั้มกระทำผิดตามที่ถูกกล่าวหาหรือไม่ โดยจะต้องมาพิจารณาว่าจะดำเนินการอย่างไรที่จะนำตัวทนายตั้มเข้าสู่กระบวนการสอบสวน

กองปราบ ยัน คดีเจ๊อ้อย คืบหน้า 80 เปอร์เซ็นต์แล้ว ยังไม่ชัดออกหมายเรียกหรือหมายจับ เชื่อ ทนายตั้ม ไม่หลบหนี ตอบแล้วค้นบ้านคนรู้จักหาอะไร

พล.ต.ต.สุวัฒน์ กล่าวอีกว่า ส่วนจะเป็นหมายเรียกหรือหมายจับก็ต้องมาดูพฤติการณ์ในข้อหาต่าง ๆ มาประกอบด้วย หากหลักฐานใดขัดแย้งหรือไม่ชัดเจน ก็จะเรียกตัวเจ๊อ้อยมาสอบเพิ่มเติมอีกครั้ง

ผู้สื่อข่าวถามว่า ประเด็นเงิน 71 ล้านบาท ขณะนี้ถือว่าชัดเจนแล้วหรือไม่ พล.ต.ต.สุวัฒน์ กล่าวว่า ขณะนี้มีการสอบชัดเจนไปแล้วบางส่วน แต่ก็ยังมีสิ่งที่ต้องพิจารณาต่อ ซึ่งจนถึงขณะนี้ยังไม่ได้รับการประสานจากทนายตั้มว่าจะเข้ามาแสดงตัวแต่อย่างใด

พล.ต.ต.สุวัฒน์ กล่าวต่อว่า ส่วนกระแสข่าวว่าหนีออกนอกประเทศนั้น ตนเชื่อว่าไม่น่าจะหนี เพราะเห็นออกหน้าสื่ออยู่ตลอด แต่หากจะออกไปนอกประเทศจริงก็คงไม่มีผลกระทบอะไรกับคดี

พล.ต.ต.สุวัฒน์ กล่าวอีกว่า การออกหมายเรียกหรือหมายจับนั้นคงไม่กำหนดกรอบระยะเวลาว่าจะเป็นวันนี้หรือพรุ่งนี้แต่อย่างใด เพราะอยากทำงานให้ละเอียดที่สุด จึงต้องขอเวลาให้สอบสวนอย่างละเอียดและรัดกุมด้วย

รองผบช.ก. กล่าวถึงเรื่องเงิน 71 ล้านบาทด้วยความเสน่หานั้นมีข้อเท็จจริงเป็นอย่างไร ว่า เป็นเรื่องในสำนวน ตนยังไม่ขอพูดถึง ส่วนกรณีข่าวตำรวจกองปราบไปค้นหาหลักฐานตามบ้านพักผู้เกี่ยวข้องกับทนายตั้มนั้น ก็มีการค้นหาหลักฐานตามหลักการปกติ แต่ไม่ขอพูดว่าไปค้นที่ใดบ้าง แต่ก็ยอมรับว่ามีประโยชน์ต่อรูปคดีมาก