---
layout: post
code: "ART2411180717MA6JFF"
origin_url: "https://www.khaosod.co.th/sports/news_9510435"
image: "https://github.com/user-attachments/assets/1e79dab6-fc95-4141-a83c-4a13a4fca808"
title: "ผนึกกำลัง! วิกเตอร์ อักเซลเซน ดึง ปีเตอร์ เกด ตำนานขนไก่ร่วมทีมโค้ช"
description: "วิกเตอร์ อักเซลเซน นักแบดมินตันชาวเดี่ยวมือ 2 ของโลกชาวเดนมาร์ก ประกาศดึง ปีเตอร์ เกด ตำนานนักแบดมินตันชาวเดนมาร์ก มาเป็นหนึ่งในทีมโค้ชของตัวเอง"
category: "SPORTS"
language: "th"
date: 2024-11-18T07:22:56.707Z
---

# ผนึกกำลัง! วิกเตอร์ อักเซลเซน ดึง ปีเตอร์ เกด ตำนานขนไก่ร่วมทีมโค้ช

[![ผนึกกำลัง! วิกเตอร์ อักเซลเซน ดึง ปีเตอร์ เกด ตำนานขนไก่ร่วมทีมโค้ช](https://www.khaosod.co.th/wpapp/uploads/2024/11/Viktor.jpg "ผนึกกำลัง! วิกเตอร์ อักเซลเซน ดึง ปีเตอร์ เกด ตำนานขนไก่ร่วมทีมโค้ช")](https://www.khaosod.co.th/wpapp/uploads/2024/11/Viktor.jpg)

วิกเตอร์ อักเซลเซน นักแบดมินตันชาวเดี่ยวมือ 2 ของโลกชาวเดนมาร์ก ประกาศดึง ปีเตอร์ เกด ตำนานนักแบดมินตันชาวเดนมาร์ก มาเป็นหนึ่งในทีมโค้ชของตัวเอง

นักแบดมินตันวัย 30 ปี ประกาศเรื่องดังกล่าวผ่านทางโซเชียลมีเดียของตัวเอง ว่า ปีเตอร์ เกด ตำนานนักแบดมินตันจะเข้าร่วมเป็นทีมงานโค้ชของเขา

โดย วิกเตอร์ อักเซลเซน ระบุว่า “สวัสดีครับทุกคน ผมมีเรื่องที่น่าตื่นเต้นมาอัปเดตให้ทุกคนทราบครับ”

“หลังจากที่ผมคว้าเหรียญทองในการแข่งขันโอลิมปิก ที่โตเกียว ผมเลือกที่จะย้ายสถานที่ (ฝึกซ้อม) ของผมไปที่ดูไบ และเริ่มทำงานร่วมกับ เฮนริก พีเค โรห์ด (พ่อของภรรยา) ซึ่งยังคงเป็นส่วนหนึ่งของทีมของผม เราประสบความสำเร็จมากกว่าที่เราเคยฝันไว้ด้วยกัน และยังคงทำงานอย่างหนักเพื่อบรรลุเป้าหมายใหม่ๆ ผมมีความสุขมากกับทุกอย่างที่เป็นไปในสนามและนอกสนาม ด้วยการสนับสนุนอันยอดเยี่ยมจากทั้ง นาตาเลีย (ภรรยา) และครอบครัวของผมเอง”

“หลังจากคว้าเหรียญทองโอลิมปิก ครั้งที่ 2 ที่ปารีส ตอนนี้ถึงเวลาที่เหมาะสมที่จะทำการเปลี่ยนแปลงระบบของผมเล็กน้อย ผมมีความสุขอย่างมากที่จะประกาศว่า ปีเตอร์ เกด จะเข้าร่วมทีมโค้ชของผม และทำงานร่วมกับ พีเค ดูแลการฝึกซ้อมและฝึกสอนผม ผมจะทำการฝึกซ้อมที่ โยเน็กซ์ ปีเตอร์ เกด อคาเดมี ในเดนมาร์ก เพื่อเตรียมตัวสำหรับทัวร์นาเมนต์ในบางรายการ ซึ่งผมตั้งตารอมัน

“ผมโชคดีที่ได้ฝึกซ้อมกับ ปีเตอร์ ในช่วงบั้นปลายของอาชีพของเขา และด้วยความสามารถด้านแบดมินตันของ ปีเตอร์ รวมกับประสบการณ์ของเขากว่า 30 ปี ผมมั่นใจว่าเขาจะสามารถช่วยผมรับมือกับความท้าทายบางอย่างที่ผมจะต้องเผชิญในอนาคต”

“ผมรู้ว่าสำหรับ ปีเตอร์ และ พีเค ผมจะมีทีมโค้ชที่ยอดเยี่ยมที่จะทำทุกอย่างเพื่อสนับสนุนผมในฐานะนักกีฬาอย่างสุดความสามารถ”

“ในตอนนี้ผมจะเน้นไปในช่วงโค้งสุดท้ายของปี 2024 อย่างแข็งแกร่ง และหลังจากนั้นเราก็พร้อมสำหรับปีที่น่าตื่นเต้นอีกครั้งในปี 2025”

สำหรับ ปีเตอร์ เกด ในวัย 47 ปี ถือเป็นหนึ่งใน 4 นักแบดมินตันแถวหน้าของวงการในช่วงปี 2000 รวมกับ หลิน ตัน, ลี ชอง เหว่ย และ เตาฟิก ฮิดายัต และถือเป็นนักแบดมินตันอันดับหนึ่งของวงการแบดมินตันฝั่งยุโรปอีกด้วย