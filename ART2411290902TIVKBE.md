---
layout: post
code: "ART2411290902TIVKBE"
origin_url: "https://www.khaosod.co.th/sports/news_9527296"
image: "https://github.com/user-attachments/assets/0ff4be55-4051-487e-9b9b-d166502a2b18"
title: "เมสซี ติดโผชิงรางวัลแข้งยอดเยี่ยม ฟีฟ่า 2024 - โรนัลโด ไร้ชื่อในลิสต์"
description: "สหพันธ์ฟุตบอลนานาชาติ (ฟีฟ่า) เปิดรายชื่อคนที่ได้ลุ้นรางวัลนักเตะชายยอดเยี่ยมของงาน ฟีฟ่า เบสต์ อวอร์ดส์ โดย ลิโอเนล เมสซี ติดโผลุ้นรางวัล ขณะที่ คริสเตียโน โรนัลโด ไร้ชื่อในลิสต์"
category: "SPORTS"
language: "th"
date: 2024-11-29T09:11:58.827Z
---

# เมสซี ติดโผชิงรางวัลแข้งยอดเยี่ยม ฟีฟ่า 2024 - โรนัลโด ไร้ชื่อในลิสต์

[![เมสซี ติดโผชิงรางวัลแข้งยอดเยี่ยม ฟีฟ่า 2024 - โรนัลโด ไร้ชื่อในลิสต์](https://www.khaosod.co.th/wpapp/uploads/2024/11/messi-ronaldo-8934.jpg "เมสซี ติดโผชิงรางวัลแข้งยอดเยี่ยม ฟีฟ่า 2024 - โรนัลโด ไร้ชื่อในลิสต์")](https://www.khaosod.co.th/wpapp/uploads/2024/11/messi-ronaldo-8934.jpg)

**สหพันธ์ฟุตบอลนานาชาติ (ฟีฟ่า) เปิดรายชื่อคนที่ได้ลุ้นรางวัลนักเตะชายยอดเยี่ยมของงาน ฟีฟ่า เบสต์ อวอร์ดส์ โดย ลิโอเนล เมสซี ติดโผลุ้นรางวัล ขณะที่ คริสเตียโน โรนัลโด ไร้ชื่อในลิสต์**

ฟีฟ่า เปิดเผยลิสต์รายชื่อนักเตะที่ได้เข้าชิงรางวัลนักเตะชายยอดเยี่ยมประจำปี 2024 ของงาน ฟีฟ่า เบสต์ อวอร์ดส์ โดยวัดจากฟอร์มการเล่นของนักเตะแต่ละคนในปีปฏิทินนั้นๆ หรือตั้งแต่วันที่ 1 ม.ค. จนถึงวันที่ 31 ธ.ค.ของปีเดียวกัน



ปรากฏว่า ลิโอเนล เมสซี แนวรุกทีมชาติอาร์เจนตินา และอินเตอร์ ไมอามี ซึ่งเป็นเจ้าของรางวัลดังกล่าวเมื่อปีก่อนมีชื่อติดโผเช่นเดียวกับ โรดรี (สเปน, แมนฯ ซิตี้), วินิซิอุส จูเนียร์ (บราซิล, เรอัล มาดริด), จูด เบลลิงแฮม (อังกฤษ, เรอัล มาดริด), ดานี การ์บาฆาล (สเปน, เรอัล มาดริด), เออร์ลิง ฮาลันด์ (นอร์เวย์, แมนฯ ซิตี้ ), โทนี โครส (เยอรมนี, แขวนสตั๊ด), คีลิยัน เอ็มบัปเป (ฝรั่งเศส, เรอัล มาดริด), เฟเดรีโก้ วัลเวร์เด (อุรุกวัย, เรอัล มาดริด), โฟลเรียน เวียร์ตซ์ (เยอรมนี, ไบเออร์ เลเวอร์คูเซน) และลามิน ยามาล (สเปน, บาร์เซโลนา)

อย่างไรก็ตามไม่มีชื่อของ คริสเตียโน โรนัลโด กองหน้าทีมชาติโปรตุเกส และอัล-นาสเซอร์ ทว่าเจ้าตัวติดโผในการชิงรางวัลกองหน้าชายยอดเยี่ยม

ส่วนอีกรางวัลที่น่าสนใจคือกุนซือทีมชายยอดเยี่ยม โดยมี เป๊ป กวาร์ดิโอลา (แมนฯ ซิตี้), คาร์โล อันเชล็อตติ (เรอัล มาดริด), ชาบี อลอนโซ (ไบเออร์ เลเวอร์คูเซน), หลุยส์ เด ลา ฟูเอนเต (ทีมชาติสเปน) และลิโอเนล สกาโลนี (ทีมชาติอาร์เจนตินา)

ทั้งนี้งานประกาศรางวัลดังกล่าวจะมีขึ้นในช่วงเดือน ม.ค. 2025