---
layout: post
code: "ART2410310916R67UC4"
origin_url: "https://www.khaosod.co.th/https://www.khaosod.co.th/entertainment/news_9483552"
image: "https://github.com/user-attachments/assets/476645e4-f201-4f02-af07-58848dfef98a"
title: "เพิ่งเคยเจอครั้งแรก! อิงฟ้า อึ้งช็อตกระชากมง ผิดหวังท่าที แตแต ทั้งที่แอบเชียร์ เห็นใจ บอสณวัฒน์"
description: "เพิ่งเคยเจอครั้งแรก! อิงฟ้า อึ้งช็อตกระชากมง ผิดหวังท่า..."
category: "ENTERTAINMENT"
language: "th"
date: 2024-11-01T12:12:06.897Z
---

# เพิ่งเคยเจอครั้งแรก! อิงฟ้า อึ้งช็อตกระชากมง ผิดหวังท่าที แตแต ทั้งที่แอบเชียร์ เห็นใจ บอสณวัฒน์

[![เพิ่งเคยเจอครั้งแรก! อิงฟ้า อึ้งช็อตกระชากมง ผิดหวังท่าที แตแต ทั้งที่แอบเชียร์ เห็นใจ บอสณวัฒน์](https://www.khaosod.co.th/wpapp/uploads/2024/10/engfha.jpg "เพิ่งเคยเจอครั้งแรก! อิงฟ้า อึ้งช็อตกระชากมง ผิดหวังท่าที แตแต ทั้งที่แอบเชียร์ เห็นใจ บอสณวัฒน์")](https://www.khaosod.co.th/wpapp/uploads/2024/10/engfha.jpg)

**เพิ่งเคยเจอครั้งแรก! อิงฟ้า อึ้งช็อตกระชากมง ผิดหวังท่าที แตแต ทั้งที่แอบเชียร์ เห็นใจ บอสณวัฒน์ รับมือสารพัดดราม่า MGI 2024**

หลังการประกวด มิสแกรนด์ อินเตอร์เนชันแนล 2024 หรือ MGI 2024 ต้องเจอกับดราม่าสารพัด ทั้งการประกาศยกเลิกกิจกรรมเก็บตัวทั้งหมดที่ประเทศกัมพูชา เนื่องจากองค์กรเจ้าภาพไม่สามารถปฏิบัติตามข้อกำหนดตามที่ระบุไว้ในสัญญาการได้ และกลับมาจัดกิจกรรมใหม่อีกครั้งที่ประเทศไทย

เท่านั้นไม่พอในวันประกวดรอบตัดสิน ยังเกิดดราม่าหน้าเวทีที่ทำเอาหลายคนช็อกไปตามๆ กัน เมื่อ ND เมียนมา กระชากมงกุฎจากศีรษะของ แธ ซู เญียน หรือ แตแต มิสแกรนด์เมียนมา ที่เพิ่งคว้าตำแหน่งรองอันดับ 2 มาได้ พร้อมดึงสายสะพายและอุ้มตัวกลับออกไปโดยไม่มีการให้สัมภาษณ์แต่อย่างใด โดยภายหลังทั้งสองฝ่ายได้ออกมาแถลงชี้แจง ตามที่เสนอข่าวไปแล้ว

ล่าสุดวันที่ 30 ต.ค.67 อิงฟ้า วราหะ รองอันดับ 1 มิสแกรนด์อินเตอร์เนชันแนล 2022 และ มิสแกรนด์ไทยแลนด์ 2022 ได้ให้สัมภาษณ์แบบเอ็กซ์คลูซีฟกับ ข่าวสดบันเทิงออนไลน์ ระหว่างมาบันทึกเสียงร้องเพลงประกอบซีรีส์ ที่ DBS Studios เหม่งจ๋าย ถึงเวที MGI 2024 ที่ปีนี้เจอสารพัดดราม่าหนักมาก

ดราม่า MGI 2024 ปีนี้เยอะมาก?  
“เห็นใจมากกว่าค่ะ ปีนี้ต้องยอมรับว่าหมดงบประมาณไปค่อนข้างเยอะ เพื่อแฟนนางงามโดยเฉพาะเลย ทั้งเรื่องของเวทีกราฟิกต่างๆ ถ้าได้เห็นกันปีนี้จะแตกต่างจากทุกๆ ที่ได้ทำมา ความอลังการ การลงทุนต่างๆ เรื่องของแสงสีเสียง เสื้อผ้า รวมถึงการเก็บตัวที่มีการเปลี่ยนแพลนกลับมาประเทศไทย ตอนนั้นก็มีการตั้งรับกันแบบกะทันหัน เลยรู้สึกเห็นใจบอส (ณวัฒน์ อิสรไกรศีล) ซึ่งก็มีการถามตลอดว่าเป็นยังไงบ้าง หนึ่งสิ่งที่เราเห็นก็คือบอสสู้มาก ไม่ว่าจะเจอปัญหารูปแบบไหนก็พร้อมตั้งรับและต้องแก้ไข ซึ่งก็ทำให้เห็นว่าบอสทำออกมาได้ดี รู้สึกชื่นชมในตัวบอสและทีมงานมากๆ ที่สามารถตั้งรับกับสิ่งที่เกิดขึ้นได้ดี“

อยู่กับมิสแกรนด์มานานเคยเจอเหตุการณ์อะไรแบบนี้ไหม?  
”ครั้งแรกของเราเลยค่ะที่เจออะไรแบบนี้ เพราะปีที่เราไปประกวด MGI ที่ประเทศอินโดนีเซีย ทุกอย่างมันโฟลวมาก ผู้คนและทีมงานดีไปหมดทุกอย่าง แล้วก็เป็นมืออาชีพ ครั้งนี้คือการเจอครั้งแรกที่ได้เห็นรูปแบบการเปลี่ยนกะทันหัน เราก็รู้สึกแอบตกใจนิดหนึ่งกับสิ่งที่เกิดขึ้น แล้วก็ดราม่าที่ค่อนข้างรุนแรงเหมือนกันสำหรับแฟนนางงามต่างๆ“

ADVERTISEMENT

เปลี่ยนสถานที่ว่าหนักแล้ว รอบไฟนอลเจอดราม่าช็อตกระชากมงเข้าไปอีก?  
”(ยิ้ม)อันนั้นก็คือตกใจค่ะ เพราะจริงๆ ส่วนตัวเรา ได้มีการเจอกับทางน้อง(แตแต มิสแกรนด์เมียนมา)และ ND ของเขาก่อนที่จะประกวดอีก สิ่งที่เรารู้สึกชื่นชมน้องหนึ่งอย่างคือเขาเป็นคนที่ทำคอนเทนต์เก่ง รู้ว่าตัวเองจะต้องทำอะไรบ้างก่อนที่จะประกวด มีการมาเจอเราก่อน มาให้กำลังใจเอาดอกไม้มาให้ตอนที่เราเปิดตัวหนัง งานอะไรที่จัดก่อนที่จะมีการประกวด MGI น้องก็จะมาแสดงความยินดีเสมอ ตรงนี้ก็เลยรู้สึกชื่นชมว่าน้องเขารู้งานว่าจะต้องทำอะไร บอกเลยว่าแอบเป็นหนึ่งในโพลในใจเราว่า Top3 ต้องมีเขาแน่ๆ ในเอเชีย แล้วก็ด้วยรูปร่างหน้าตา ความมีเสน่ห์ของเขา เลยมาตกใจตอนที่เราได้เห็นเรื่อยๆ มาในการประกวด แต่จริงๆ ส่วนตัวเราไม่ได้รู้ว่าในกองเป็นยังไง แต่ตอนที่เห็นคลิปต่างๆ ก็แอบตกใจในเรื่องของความเป็นมืออาชีพในการรับมือกับมัน“

”ต้องบอกก่อนว่าประเทศไทยของเราก็ยังไม่เคยไปถึงขั้นที่มง MGI เลย แต่ว่าเราก็ต้องรับให้ได้กับสิ่งที่มันเกิด เพราะเราต้องเรียนรู้ว่าคนที่จะได้ตำแหน่ง1 2 3 4 5 มันไม่ใช่เรื่องง่ายเนอะ ต้องดูหลากหลายอย่างด้วย แต่ก็เข้าใจหนึ่งอย่างว่าเขาก็อายุยังน้อยด้วย ยังไม่ถึง 20 เลย เรื่องของวุฒิภาวะหรือการควบคุมอารมณ์อาจจะไม่ได้เป็นไปตามที่ควรจะเป็น สิ่งที่เกิดขึ้นกับน้องทำให้เราแอบมีความผิดหวังเล็กๆ แต่ก็เข้าใจในมุมมองเขาส่วนหนึ่งว่า ปีที่แล้วประเทศเขามาถึงรองอันดับ 1 พอมาปีนี้หลายๆ อย่างมันทำให้เขาดูเข้าใกล้มงด้วย ความคาดหวังเลยสูง แล้วพอมันไม่เป็นอย่างที่เขาคิด เลยทำให้เขาอาจจะควบคุมสติไม่ได้”

แต่การที่จะมายืนอยู่บนสู่เวทีระดับโลกแบบนี้ได้ หลายคนมองว่าเรื่องของความเป็นมืออาชีพมันต้องมีไม่ว่าจะอายุเท่าไหร่ รวมถึงการให้เกียรติเวทีประกวดด้วย?  
“ใช่ค่ะ เชื่อว่าคนที่เสียใจเยอะที่สุดเลยน่าจะเป็นบอส เอาจริงๆ นะคะการได้อันดับที่3 ก็ไม่ง่าย แล้วพอเขาให้อันดับที่3 ไป เราก็ยังมองว่าคณะกรรมการคงมองเห็นอะไรในตัวแตแตแหละ แต่พอมันเกิดขึ้นแบบนี้ตัวเขาเองก็คงผิดหวัง เพราะขนาดบอสบอกว่าจะเก็บตำแหน่งเอาไว้ให้ ไม่ให้ใครมาแทนที่ แล้วทางน้องเขาปฏิเสธ ตัวบอสเองก็คงผิดหวังเหมือนกัน แต่ก็ต้องมูฟออนกันต่อไปทั้งคู่ค่ะ”

ตอนที่แตแตออกมาแถลง แล้วมีประโยคที่พูดว่า “มาเพื่อเป็นที่1 และเชื่อว่าตัวเองต้องได้รับตำแหน่งที่สูงกว่านี้“ เราได้ยินแล้วรู้สึกยังไงบ้าง?  
”ทุกคนมาเพื่อเป็นที่1 อยู่แล้ว เพราะเราเป็นตัวแทนของแต่ละประเทศ ฉะนั้นไม่ได้ผิดที่ใครจะคิดแบบนั้น แต่ว่าสุดท้ายแล้วมันก็ต้องมีน้ำใจนักกีฬานิดนึงกับการประกวด อย่างตอนปีที่เราประกวด ในใจเรายังภาวนาไม่ให้ตัวเองชนะเลย เพราะรู้สึกว่าอีกคนหนึ่งเหมาะสมกว่า เราต้องรู้ว่าตลอดระยะเวลาการเก็บตัวมาเราพลาดอะไรบ้าง เราเด่นเราด้อยตรงไหน แล้วคนที่เหมาะสมที่สุดคือใคร มันคือการทำการบ้านอีกหนึ่งอย่างของการประกวดเลยค่ะ แล้วจริงๆ การประสบความสำเร็จมันไม่ได้อยู่ที่ตำแหน่งด้วยซ้ำ บางคนได้รอง ได้ที่2 ที่3 แต่มีงานมีชื่อเสียงมากมาย มันอยู่ที่การต่อยอดของแต่ละคน ซึ่งจริงๆ เรามองว่าบอสเขาก็เห็นว่าน้องสามารถที่จะต่อยอดได้ถึงได้ให้อันดับที่3 แต่น้องก็ไม่ได้คว้าโอกาสตรงนั้นเอาไว้ ไม่เป็นไรค่ะก็ขอให้น้องโตขึ้นและเก็บประสบการณ์นี้ไว้ หวังว่าในอนาคตข้างหน้าเขาอาจจะกลับมามองเห็นตัวเองก็ได้ว่ามันพลาดตรงไหน”

ในฐานะที่เป็นรุ่นพี่ของเวทีนี้ การันตีการตัดสินว่าโปร่งใสและยุติธรรมแน่นอน?  
“โปร่งใสค่ะ ตั้งแต่อยู่ฮ่องกงเราก็พิมพ์ถามบอสว่า ใครจะได้ตำแหน่งคะ บอสก็บอกว่าไม่รู้ต้องรอดู เชื่อว่าไม่มีการล็อก ดูหน้างานจริงๆ แต่เราก็แค่เดาคร่าวๆ ว่าต้องอยู่ในเอเชียแน่นอน เพราะเราเองก็ติดตามอยู่ตลอด“

สุดท้ายให้ฝากถึงแฟนนางงามที่อาจจะดราม่ากันเยอะ?  
“เรื่องมาตรฐานการประกวดมันต้องดูระดับสากลจริงๆ ค่ะ บางทีในมุมมองของประเทศเราหรือเอเชียเรา อาจมองว่าแบบนี้สวย แบบนี้ไม่สวย แต่คนละตินเขาจะมีมุมมองอีกแบบหนึ่งว่าแบบนี้ไม่สวย แต่มันอาจจะสวยสำหรับเราก็ได้ เพราะฉะนั้นมันไม่มีจุดหลักว่าใครสวยกว่าใคร แต่สุดท้ายแล้วมันก็ต้องมาดูภาพองค์รวม ทั้งเรื่องของการต่อยอดด้วย ได้มงไปแล้วทำได้บ้าง เพราะฉะนั้นจุดนี้มันชัดอยู่แล้วของความเป็นมิสแกรนด์ว่าเราดูอะไรบ้าง การดูมิสแกรนด์ก็จะต้องดูแกรนด์ให้เป็นแกรนด์อีก แต่เรื่องดราม่าอะไรที่เราเจอะเจอเชื่อว่าบอสคงชินแล้ว เพราะมีทุกปีจริงๆ อยู่ที่ว่าจะเป็นแบบไหน แต่ว่าเราก็พร้อมตั้งรับและมูฟออน ซึ่งจริงๆ สภาพจิตใจนางงามตอนนี้ Top10 คือทุกคนโอเคหมดแล้ว ไปรายการโน้นไปรายการนี้ก็แฮปปี้กันหมด เราก็เลยมองว่าสุดท้ายแล้วเวลาจะเป็นเครื่องพิสูจน์เองว่าใครควรได้ตำแหน่ง หรือว่าใครควรไปได้ถึงจุดไหน เอาเป็นว่าขอให้ดูกันสนุกสนาน และเปิดใจกันกว้างๆ ให้ดูกันเป็นแบบสากลแล้วการดูนางงามก็จะสนุกเองค่ะ”

