---
layout: post
code: "ART2411071051QHX6LI"
origin_url: "https://www.khaosod.co.th/breaking-news/news_9495182"
image: "https://github.com/user-attachments/assets/45e17d65-48e2-4a92-a5b1-9863927a3132"
title: "ครูปรีชา ลั่นผลกรรมเริ่มทำงาน หลังทนายตั้มถูกจับ แฉพฤติกรรมที่ไม่มีทนายคนไหนทำ"
description: "ครูปรีชา ลั่นผลกรรมเริ่มทำงาน ทำอย่างไรได้อย่างนั้น หลังทนายตั้ม ภรรยา ถูกจับ แฉพฤติกรรมที่ไม่มีทนายคนไหนทำ ด้านเจ๊เกียวเผย เวลาจะทำให้รู้ว่าใครเป็นอย่างไร"
category: "HOT_NEWS"
language: "th"
date: 2024-11-07T10:56:08.208Z
---

# ครูปรีชา ลั่นผลกรรมเริ่มทำงาน หลังทนายตั้มถูกจับ แฉพฤติกรรมที่ไม่มีทนายคนไหนทำ

[![ครูปรีชา ลั่นผลกรรมเริ่มทำงาน หลังทนายตั้มถูกจับ แฉพฤติกรรมที่ไม่มีทนายคนไหนทำ](https://www.khaosod.co.th/wpapp/uploads/2024/11/peecha.jpg "ครูปรีชา ลั่นผลกรรมเริ่มทำงาน หลังทนายตั้มถูกจับ แฉพฤติกรรมที่ไม่มีทนายคนไหนทำ")](https://www.khaosod.co.th/wpapp/uploads/2024/11/peecha.jpg)

**ครูปรีชา ลั่นผลกรรมเริ่มทำงาน ทำอย่างไรได้อย่างนั้น หลังทนายตั้ม ภรรยา ถูกจับ แฉพฤติกรรมที่ไม่มีทนายคนไหนทำ ด้านเจ๊เกียวเผย เวลาจะทำให้รู้ว่าใครเป็นอย่างไร  
**

เมื่อวันที่ 7 พ.ย.67 ผู้สื่อข่าวรายงานความคืบหน้า หลังจากนายษิทรา เบี้ยบังเกิด หรือ ทนายตั้ม พร้อมด้วยภรรยา ถูกออกหมายจับ ในข้อหาฉ้อโกง, ฟอกเงิน, ร่วมกันฟอกเงินและสมคบโดยการตกลงกันตั้งแต่ 2 คนขึ้นไปเพื่อกระทำความผิด ฐานฟอกเงิน และ นางปทิตตา เบี้ยบังเกิด ถูกแจ้งข้อหาร่วมกันฟอกเงิน และถูกควบคุมตัวมายังกองปราบปราม

[![](https://www.khaosod.co.th/wpapp/uploads/2024/11/616366_0-696x393.jpg)](https://www.khaosod.co.th/wpapp/uploads/2024/11/616366_0.jpg)

ผู้สื่อข่าว มีโอกาสพูดคุยกับ นายปรีชา ใคร่ครวญ หรือครูปรีชา คู่กรณีในคดีหวย 30 ล้าน ที่เผชิญหน้ากับทนายตั้มมาเป็นเวลานานกว่า 7 ปี

[![](https://www.khaosod.co.th/wpapp/uploads/2024/11/616368_0-696x411.jpg)](https://www.khaosod.co.th/wpapp/uploads/2024/11/616368_0.jpg)

ครูปรีชา กล่าวว่า หลังจากเห็นข่าวก็อยากจะเดินทางไปที่กองปราบปรามด้วยตัวเอง อยากจะบอกว่าทนายตั้ม โดนเหมือนกับที่ตนเคยโดนเมื่อช่วงคดีหวย 30 ล้าน ซึ่งคดีที่ทนายตั้มโดน แม้จนถึงตอนนี้ คดีจะยังไม่สิ้นสุด แต่ตนเชื่อว่าเจ้าหน้าที่ตำรวจต้องมีประจักษ์พยานหลักฐานต่างๆชัดเจน จนนำมาสู่การออกหมายจับดังกล่าว

[![](https://www.khaosod.co.th/wpapp/uploads/2024/11/S__25419960-696x522.jpg)](https://www.khaosod.co.th/wpapp/uploads/2024/11/S__25419960.jpg)

ครูปรีชา กล่าวต่อว่า เท่าที่ได้ติดตามข่าวของทนายตั้มมาในช่วง 1-2 วันนี้ สังเกตเห็นอย่างชัดเจนว่าทนายตั้มมีสีหน้าที่ค่อนข้างเคร่งเครียด แตกต่างไปจากปกติ ที่เป็นคนชอบให้สัมภาษณ์ชอบออกสื่อ อย่างไรก็ตาม เรื่องนี้ถือว่าเป็นผลของการกระทำ ไปทำอะไรไว้ก็ต้องได้ผลของการกระทำแบบนั้น

[![](https://www.khaosod.co.th/wpapp/uploads/2024/11/S__395919384-696x464.jpg)](https://www.khaosod.co.th/wpapp/uploads/2024/11/S__395919384.jpg)

พร้อมกันนี้ก็อยากจะฝากไปถึงทนายตั้มว่า ที่ผ่านมาเคยทำกับครูปรีชาเอาไว้เยอะ ทุกวันนี้ก็โดนกับตัวเองบ้าง ยกตัวอย่างเช่น คดีหวย 30 ล้าน ที่ทนายตั้มไปยื่นฟ้องพยานฝั่งของครูปรีชา จำนวน 10 ปากเรียกเงินคนละ 1 ล้านบาท ซึ่งพฤติกรรมแบบนี้ไม่มีทนายที่ไหนเขาทำกัน เพราะพยานถือเป็นผู้บริสุทธิ์ การที่ทนายตั้มให้ลุงจรูญยื่นฟ้องพยานพร้อมเรียกเงิน 10 ล้าน แถมยังมีพฤติกรรมไปข่มขู่พยาน

“โดยบอกว่าหากทนายฝั่งครูปรีชาคนไหนไม่อยากเสียเงิน 1 ล้านก็ให้มากราบขอโทษลุงจรูญ แล้วจะถอนฟ้องให้ ทำให้มีพยานฝั่งของครูปรีชาหลายคน ต้องยอมไปกล่าวคำขอโทษลุงจรูญต่อหน้าสื่อ ทั้งที่พยานเหล่านี้ไม่ได้ทำอะไรผิด และให้การไปตามความเป็นจริงที่พบเห็นมา

แต่ที่ต้องยอมขอโทษก็เพราะไม่อยากเดือดร้อนต้องไปต่อสู้คดีในชั้นศาล พฤติกรรมต่างๆเหล่านี้ ถือเป็นพฤติกรรมที่ไม่เหมาะสม และส่งผลมาถึงวันนี้ของทนายตั้ม ที่ตนเชื่อว่าเป็นผลกรรมที่ทำมาตลอด” นายปรีชา กล่าว

ด้านนางปนัญชญา สุขพูล หรือ เจ๊เกียว 1 ใน 3 แม่ค้าลอตเตอรี่ ซึ่งเป็นพยานในคดีหวย 30 ล้านฝั่งครูปรีชา กล่าวว่า หลังจากได้ทราบข่าวจากสื่อมวลชน ถามว่า ตนดีใจหรือไม่ที่ทนายตั้มถูกจับ ก็คงต้องบอกว่าไม่ได้รู้สึกดีใจอะไร เพราะไม่ได้เป็นคนชอบซ้ำเติมใคร



แต่พฤติกรรมที่ผ่านมาของทนายตั้ม ทำให้สังคมได้รับรู้ว่าแท้จริงแล้วทนายตั้มเป็นคนอย่างไร และตอนนี้ทนายตั้มก็ได้รับผลของการกระทำนั้นแล้ว เหมือนกับที่ตนเองเคยบอกว่า เวลาจะทำให้ได้รู้ว่าใครเป็นอย่างไร

เจ๊เกียว ยังพูดถึงเรื่องที่ทนายตั้มและลุงจรูญ ยื่นฟ้องพยานฝั่งครูปรีชาจำนวน 10 ปาก ในข้อหาร่วมกันให้การเท็จ พร้อมเรียกเงินคนละ 1 ล้านบาท ซึ่งเจ๊เกียวมองว่า ทุกคนที่มาให้การเป็นพยาน ล้วนถูกเจ้าหน้าที่ตำรวจเรียกมาเป็นพยานทั้งสิ้น ไม่ได้เป็นผู้มีส่วนได้ส่วนเสียใดๆกับคดี

ดังนั้น การที่พยาน ต้องมาถูกฟ้องร้องดำเนินคดีเรียกเงินถึง 1 ล้านบาท ย่อมทำให้พยานแต่ละคนเกิดความเครียดและความกังวล ว่าจะต้องเสียเงินประกันตัว ต้องเสียเงินจ้างทนายความว่าความสู้คดี ทั้งที่ไม่ใช่เรื่องของตัวเอง

เมื่อถูกทนายตั้ม พูดข่มขู่บอกว่าหากใครไม่อยากถูกฟ้องก็ให้ไปขอโทษลุงจรูญ จึงทำให้มีพยานบางส่วน ยินยอมไปกล่าวคำขอโทษลุงจรูญทั้งที่ไม่ได้ทำอะไรผิดแต่ก็มีพยานอีกหลายคนที่ยังเดินหน้าสู้คดีไปตามความเป็นจริง

ผู้สื่อข่าวรายงานว่า ภายหลังจาก ทนายตั้มและภรรยา ถูกจับกุมได้ที่ จ.ฉะเชิงเทรา นายปรีชา ใคร่ครวญ หรือ ครูปรีชา บอกกับผู้สื่อข่าวว่า ในวันพรุ่งนี้ จะนำโอเลี้ยง มาเยี่ยมทนายตั้มที่กองปราบปราม ในวันพรุ่งนี้เช้า