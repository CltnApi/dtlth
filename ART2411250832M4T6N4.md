---
layout: post
code: "ART2411250832M4T6N4"
origin_url: "https://www.khaosod.co.th/sports/news_9520433"
image: "https://github.com/user-attachments/assets/b0e91627-57f5-400f-bd5e-dd5566ff3deb"
title: "ทีมชาติไทย บุกถล่มอินโดฯ การันตีเพลย์ออฟ ลุ้นตั๋วรอบสุดท้าย"
description: "ทีมชาติไทย บุกไปถล่มเอาชนะ อินโดนีเซีย ที่มีอันดับโลกดี..."
category: "SPORTS"
language: "th"
date: 2024-11-25T09:11:26.847Z
---

# ทีมชาติไทย บุกถล่มอินโดฯ การันตีเพลย์ออฟ ลุ้นตั๋วรอบสุดท้าย

[![ทีมชาติไทย บุกถล่มอินโดฯ การันตีเพลย์ออฟ ลุ้นตั๋วรอบสุดท้าย](https://www.khaosod.co.th/wpapp/uploads/2024/11/iotey.jpg "ทีมชาติไทย บุกถล่มอินโดฯ การันตีเพลย์ออฟ ลุ้นตั๋วรอบสุดท้าย")](https://www.khaosod.co.th/wpapp/uploads/2024/11/iotey.jpg)

การแข่งขันบาสเกตบอล ฟีบ้า เอเชีย คัพ 2025 รอบคัดเลือก เพื่อหาตัวแทนของทวีปเอเชียเข้าไปแข่งขันรอบต่อไปในศึกชิงแชมป์โลก ทีมชาติไทย ทีมอันดับ 88 ของโลก ที่มีผลงานชนะ 1 แพ้ 2 มี 4 คะแนน รั้งอันดับ 3 ของกลุ่มเอ บุกไปเยือนอินโดนีเซีย ทีมอันดับ 77 ของโลก ที่รั้งบ๊วยของกลุ่ม แพ้ 3 นัดรวด มี 3 คะแนน ที่อินโดนีเซีย อารีน่า ในกรุงจาการ์ตาร์ ประเทศอินโดนีเซีย เมื่อวันที่ 24 พฤศจิกายน

![](https://www.khaosod.co.th/wpapp/uploads/2024/11/468212017_1002689321900742_165739547878019137_n.jpg)

โดยเกมนี้ทีมชาติไทย ภายใต้การนำทีมของ เอดู ตอร์เรส โค้ชชาวสแปนิช ได้ทีเด็ดจาก เฟรดเดอริค ลิช ระเบิดฟอร์มยิงแม่นสุด กดไปคนเดียว 31 คะแนน พาทีมชาติไทยไล่ทำคะแนนใส่เจ้าภาพอย่างต่อเนื่องทั้ง 4 ควอเตอร์ และชูต 3 แต้มรวมกันถึง 16 ลูก ก่อนทีมบาสไทยจะเป็นฝ่ายบุกมายำใหญ่ใส่ทีมเจ้าถิ่นอินโดนีเซียไปอย่างขาดลอย 112-71

ทำให้ทีมชาติไทย ลงสนาม 4 นัด มี 6 คะแนน การันตีจบอันดับ 3 ของกลุ่มเอ แน่นอนแล้ว และมีสิทธิ์ผ่านเข้าไปเล่นเพลย์ออฟ เพื่อลุ้นไปแข่งขันรอบสุดท้าย ศึกฟีบ้า เอเชีย คัพ 2025 ที่ซาอุดีอาระเบีย ต่อไปในเดือนสิงหาคม 2025

สำหรับโปรแกรมที่เหลือของทีมชาติไทย จะเปิดสนามกีฬานิมิบุตร พบกับ เกาหลีใต้ ในวันที่ 20 กุมภาพันธ์ 2568 ก่อนจะบุกไปเยือนออสเตรเลีย ในวันที่ 23 กุมภาพันธ์ 2568