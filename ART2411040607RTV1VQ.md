---
layout: post
code: "ART2411040607RTV1VQ"
origin_url: "https://www.khaosod.co.th/lifestyle/it-smartphone/news_9488196"
image: "https://github.com/user-attachments/assets/7d0108e7-f93c-435c-bd86-5262063ef987"
title: "หลาก&หลาย - ใหม่! Apple Mac พลังAI  ขุมพลังชิพ M4 Pro / M4 Max"
description: "สิ้นสุดการรอคอยของบรรดาสาวกแอปเปิ้ล ผู้พัฒนาผลิตภัณฑ์ไอทีชื่อก้องโลกจากสหรัฐอเมริกา เปิดตัวไลน์อัพใหม่ล่าสุดของคอมพิวเตอร์ "
category: "LIFESTYLE"
language: "th"
date: 2024-11-04T06:16:45.630Z
---

# หลาก&หลาย - ใหม่! Apple Mac พลังAI  ขุมพลังชิพ M4 Pro / M4 Max

[![หลาก&หลาย - ใหม่! Apple Mac พลังAI  ขุมพลังชิพ M4 Pro / M4 Max](https://www.khaosod.co.th/wpapp/uploads/2024/11/pok.jpg "หลาก&หลาย - ใหม่! Apple Mac พลังAI  ขุมพลังชิพ M4 Pro / M4 Max")](https://www.khaosod.co.th/wpapp/uploads/2024/11/pok.jpg)

สิ้นสุดการรอคอยของบรรดาสาวกแอปเปิ้ล ผู้พัฒนาผลิตภัณฑ์ไอทีชื่อก้องโลกจากสหรัฐอเมริกา เปิดตัวไลน์อัพใหม่ล่าสุดของคอมพิวเตอร์ ตระกูลแม็กอินทอช โดยมีตัวชูโรงเป็น Apple MacBook Pro (M4) แมคบุ๊กใหม่ถอดด้าม ที่มากับขุมพลังจากชิพ Apple M4 ที่มีให้เลือกตั้งแต่ M4 และ M4 Pro จนถึง M4 Max



**Apple-M4-Series-chipset**



_ชิพ M4 Pro และ M4 Max เป็นประสิทธิภาพในแบบประหยัดพลังงานและความสามารถสุดล้ำมาสู่ Mac เช่นเดียวกับชิพ M4 ทั้งสามสร้างขึ้นด้วยสถาปัตยกรรมการผลิตระดับ 3 นาโนเมตร รุ่นที่ 2 ชั้นแนวหน้าของอุตสาหกรรม ช่วยยกระดับทั้งด้านประสิทธิภาพและการประหยัดพลังงานอีกขั้น_

หน่วยประมวลผลกลาง (CPU) ในชิพตระกูล M4 ทั้งหมดมาพร้อมคอร์เร็วสุดในโลก มีประสิทธิภาพแบบเธรดเดียวดีที่สุดในวงการ และประสิทธิภาพแบบหลายเธรดที่เร็วขึ้นชัดเจน

**หน่วยประมวลผลกราฟิก (GPU) สร้างขึ้นบนสถาปัตยกรรมทางกราฟิกที่ปฏิวัติวงการเมื่อเทียบกับรุ่นก่อนหน้า โดยมีคอร์ที่เร็วขึ้นพร้อมด้วยเอนจิ้นเรย์เทรซซิ่งเร็วขึ้น 2 เท่า**

**Apple-iMac-M4**



ยิ่งกว่านั้นชิพ M4 Pro และ M4 Max ยังรองรับ Thunderbolt 5 ได้เป็นครั้งแรกมีแบนด์วิธหน่วยความจำแบบรวม สูงขึ้นอย่างน่าทึ่งสูงสุดร้อยละ 75 ซึ่งเมื่อรวมเข้ากับ Neural Engine ที่เร็วกว่ารุ่นก่อนหน้าสูงสุด 2 เท่า และตัวเร่งความเร็วด้านการเรียนรู้ของระบบ (ML) ที่ดียิ่งขึ้นใน CPU แล้ว

**Apple-iMac-M4**



**ชิพตระกูล M4 จึงมอบประสิทธิภาพที่เหนือชั้นสำหรับมือโปรและเวิร์กโหลดด้าน AI ทั้งยังสร้างมาเพื่อ Apple Intelligence ระบบอัจฉริยะส่วนบุคคลที่จะพลิกโฉมวิธีการทำงาน การสื่อสาร และการถ่ายทอดความเป็นตัวเองของผู้ใช้โดยยังคงปกป้องความเป็นส่วนตัว**

เริ่มด้วยโน้ตบุ๊ก MacBook Pro (M4) รุ่น 14 นิ้ว ชิพ M4 ตัวเลือกตอบโจทย์สำหรับผู้ประกอบการ นักเรียนนักศึกษา ครีเอเตอร์ ซึ่งมาพร้อมกับ CPU แบบ 10-core ทรงพลังยิ่งขึ้น ประกอบด้วยคอร์ด้านประสิทธิภาพ 4 คอร์ คอร์ด้านประหยัดพลังงาน 6 คอร์ รวมถึง GPU แบบ 10-core ที่เร็วขึ้น

**สถาปัตยกรรมด้านกราฟิกล้ำหน้าที่สุด หน่วยความจำแบบรวมขนาดเริ่มต้นที่ 16 กิกะไบต์ (GB) เป็นมาตรฐาน รองรับสูงสุด 32 GB แบนด์วิธหน่วยความจำ 120 กิกะไบต์ต่อวินาที (GB/s)**

**Apple-MacBook-Pro-M4-พร้อมรับมืองานหนัก**



ทั้งหมดทำให้ MacBook Pro พร้อมชิพ M4 เร็วกว่า MacBook Pro รุ่น 13 นิ้ว ชิพ M1 สูงสุด 1.8 เท่า สำหรับงานอย่างการปรับแต่งรูปภาพระดับกิกะพิกเซล ในขณะที่เวิร์กโหลดหนักๆ อย่างการเรนเดอร์ฉากที่ซับซ้อนใน Blender เร็วขึ้นสูงสุด 3.4 เท่า ยังมี Neural Engine ที่ทรงพลังกว่าในชิพ M1 เกิน 3 เท่า

_จึงเหมาะสมลงตัวสำหรับ Apple Intelligence และเวิร์กโหลดอื่นๆ ในด้าน AI นอกจากนี้ รุ่นที่ใช้ชิพ M4 ยังรองรับจอภาพภายนอกความละเอียดสูง 2 จอ นอกเหนือจากจอภาพในตัว และวันนี้มาพร้อมพอร์ต Thunderbolt 4 จำนวน 3 พอร์ต ให้ผู้ใช้เชื่อมต่ออุปกรณ์ต่อพ่วงทั้งหมดที่มีได้_

สำหรับนักวิจัย นักพัฒนา วิศวกร ครีเอทีฟมืออาชีพ หรือใครก็ตามที่ต้องการประสิทธิภาพที่เร็วยิ่งขึ้นสำหรับเวิร์กโฟลว์ที่ต้องประมวลผลหนักหน่วง แนะนำเป็น MacBook Pro ชิพ M4 Pro ที่มี CPU แบบ 14-core

**ประกอบด้วยคอร์ด้านประสิทธิภาพ 10 คอร์ และคอร์ด้านประหยัดพลังงาน 4 คอร์ จึงมีประสิทธิภาพที่สูงขึ้นแบบก้าวกระโดด รวมถึง GPU แบบ 20-core ที่ทรงพลังกว่าชิพ M4 ถึง 2 เท่า**

ชิพ M4 Pro ทำให้ MacBook Pro ใหม่มีแบนด์วิธหน่วยความจำสูงขึ้นอีกถึงร้อยละ 75 เมื่อเทียบกับรุ่นก่อนหน้า หรือสูงกว่าชิพ AI ในเครื่อง PC ทั้งหมดถึง 2 เท่า

**Apple-M4-Max-chip-Media-Engine**



MacBook Pro ใหม่พร้อมชิพ M4 Pro เร็วกว่ารุ่นที่มาพร้อมชิพ M1 Pro สูงสุด 3 เท่า จึงสามารถเร่งความเร็วให้กับเวิร์กโฟลว์อย่างการทำแผนที่ภูมิศาสตร์ งานวิศวกรรมโครงสร้าง และการสร้างแบบจำลองข้อมูล

**ส่วน MacBook Pro พร้อมชิพ M4 Max สำหรับมือโปร เช่น นักวิทยาศาสตร์ข้อมูล ศิลปิน 3D และนักแต่งเพลง ซึ่งต้องการขยายขีดจำกัดของเวิร์กโฟลว์ไปให้สุด**

ชิพ M4 Max มี CPU สูงสุดแบบ 16-core GPU สูงสุดแบบ 40-core และแบนด์วิธหน่วยความจำแบบรวมที่สูงเกินครึ่งเทราไบต์ต่อวินาที

**Apple-MacBook-Pro-M4**



พร้อม Neural Engine เร็วขึ้นกว่า 3 เท่าเมื่อเทียบกับชิพ M1 Max ทำให้การรันโมเดล AI บนอุปกรณ์รวดเร็วยิ่งกว่ามีประสิทธิภาพเร็วกว่าชิพ M1 Max สูงสุด 3.5 เท่า ลุยเวิร์กโหลดหนักๆ ด้านการสร้างสรรค์อย่างการทำเอฟเฟ็กต์ภาพ แอนิเมชั่น 3D และแต่งเพลงประกอบภาพยนตร์ได้สบาย

นอกจากนี้ ยังรองรับหน่วยความจำแบบรวมสูงสุด 128 GB จะช่วยให้นักพัฒนาสามารถโต้ตอบกับ LLM ที่มีค่าตัวแปรเกือบ 200,000 ล้านค่าได้ง่ายดาย และด้วยมีเดียเอนจิ้นที่ทรงพลังในชิพ M4 Max ซึ่งมีตัวเร่งความเร็ว ProRes สองตัว

**ทำให้ MacBook Pro มีประสิทธิภาพโดดเด่นน่าทึ่ง แม้จะตัดต่อวิดีโอ ProRes ระดับ 4K 120 เฟรมต่อวินาที ที่ถ่ายด้วย iPhone 16 Pro ใน Final Cut Pro ก็ตาม**

**Apple-Mac-mini**



ส่วนคอมพิวเตอร์ iMac ที่มาพร้อมชิพ M4 อันทรงพลังในดีไซน์บางเฉียบที่สวยงามน่าทึ่ง โดยเมื่อเทียบกับ iMac พร้อมชิพ M1 แล้ว เจ้า iMac ใหม่จะเร็วขึ้นสูงสุด 1.7 เท่าสำหรับการทำงานทั่วไปในแต่ละวัน และประมวลผลได้เร็วขึ้นสูงสุด 2.1 เท่า สำหรับเวิร์กโฟลว์ที่ต้องประมวลผลหนักๆ อย่างการปรับแต่งรูปภาพและการเล่นเกม

AI ที่มาพร้อมกับ Neural Engine ในชิพ M4 ยังสร้างมาเพื่อ Apple Intelligence ระบบอัจฉริยะส่วนบุคคลที่จะพลิกโฉมวิธีการทำงาน การติดต่อสื่อสาร และการถ่ายทอดความเป็นตัวเองของผู้ใช้โดยยังคงปกป้องความเป็นส่วนตัวของผู้ใช้ไว้ได้

**Apple-Mac-mini-Thunderbolt-5**



iMac ใหม่ยังมาในสีสันสวยๆ มากมาย จอภาพ Retina 4.5K ขนาด 24 นิ้ว มีกระจก Nano-texture ใหม่ให้เลือกได้ ทั้งยังมีกล้องความละเอียด 12 ล้านพิกเซล (MP) แบบ Center Stage ใหม่ พร้อมคุณสมบัติมุมมองด้านหน้าโต๊ะ และรองรับพอร์ต Thunderbolt 4 สูงสุด 4 พอร์ต

ส่วนอุปกรณ์เสริมในสีที่เข้ากันก็มาพร้อม USB-C และ iMac ใหม่ยังมีหน่วยความจำแบบรวมเริ่มต้นที่ขนาด 16 GB

ท้ายสุด Mac mini เดสก์ท็อปขนาดกะทัดรัดอเนกประสงค์ มาพร้อมพลังชิพ M4 และ M4 Pro ทั้งยังปักหมุดนิมิตหมายใหม่ด้านสิ่งแวดล้อมในฐานะ Mac รุ่นแรกที่มีความเป็นกลางทางคาร์บอน

**มีจุดเด่นด้วยขนาดเพียง 12.7×12.7 เซนติเมตร ประหยัดพลังงานอย่างน่าทึ่งจากการออกแบบทางสถาปัตยกรรมควบคุมความร้อนที่ล้ำสมัยเป็นหัวใจสำคัญ ให้อากาศภายในไหลเวียนไปยังส่วนต่างๆ ของระบบแล้วระบายทั้งหมดออกด้านล่าง**

Mac mini ผลิตจากวัสดุรีไซเคิลโดยรวมกว่าร้อยละ 50 ไม่ว่าอะลูมิเนียมรีไซเคิลทั้งหมดในตัวเครื่อง ทองคำรีไซเคิลทั้งหมดในการเคลือบแผงวงจรที่ออกแบบโดย Apple และแร่โลหะหายากรีไซเคิลทั้งหมดในแม่เหล็กทุกชิ้น

ไฟฟ้าที่ใช้ในการผลิต Mac mini ได้จากแหล่งไฟฟ้าพลังงานหมุนเวียนทั้งหมด และ Apple ยังลงทุนในโครงการพลังงานหมุนเวียนทั่วโลกเพื่อจัดการกับพลังงานไฟฟ้าที่ลูกค้าใช้ในการใช้งาน Mac mini ด้วย

**สำหรับ MacBook Pro (M4) รุ่น 14 นิ้ว ราคาเริ่มต้น 54,900 บาท คอมพิวเตอร์ iMac ใหม่ เริ่มต้น 44,900 บาท และ Mac mini (ชิพ M4) เริ่มต้นเพียง 20,900 บาทเท่านั้น (เฉพาะเครื่อง ไม่รวมอุปกรณ์เสริม)**

**ทีมข่าวสดไอที**

**ภาพ – แอปเปิ้ล**