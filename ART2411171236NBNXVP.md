---
layout: post
code: "ART2411171236NBNXVP"
origin_url: "https://www.khaosod.co.th/special-stories/news_9509728"
image: "https://github.com/user-attachments/assets/10491850-fd4e-425c-b36f-53810dd34030"
title: "เปิดใจ \"น้องตังตัง\" นางนพมาศน้อย ชีวิตไม่ง่าย ไม่ได้อยู่กับพ่อแม่ ฝันอยากเป็นครูสอนภาษามือ"
description: "เปิดใจ \"น้องตังตัง\" นางนพมาศน้อยไวรัลโลกออนไลน์ ชีวิตไม่ง่าย ไม่ได้อยู่กับพ่อแม่พิการหู เพราะกลัวลูกจะพูดไม่ได้ อนาคตหนูน้อยฝันอยากเป็นครูสอนภาษามือ"
category: "SPECIAL_STORIES"
language: "th"
date: 2024-11-17T12:41:37.885Z
---

# เปิดใจ "น้องตังตัง" นางนพมาศน้อย ชีวิตไม่ง่าย ไม่ได้อยู่กับพ่อแม่ ฝันอยากเป็นครูสอนภาษามือ

[![เปิดใจ "น้องตังตัง" นางนพมาศน้อย ชีวิตไม่ง่าย ไม่ได้อยู่กับพ่อแม่ ฝันอยากเป็นครูสอนภาษามือ](https://www.khaosod.co.th/wpapp/uploads/2024/11/tangtang2.jpg "เปิดใจ "น้องตังตัง" นางนพมาศน้อย ชีวิตไม่ง่าย ไม่ได้อยู่กับพ่อแม่ ฝันอยากเป็นครูสอนภาษามือ")](https://www.khaosod.co.th/wpapp/uploads/2024/11/tangtang2.jpg)

**เปิดใจ “น้องตังตัง” นางนพมาศน้อยไวรัลโลกออนไลน์ ชีวิตไม่ง่าย ไม่ได้อยู่กับพ่อแม่พิการหู เพราะกลัวลูกจะพูดไม่ได้ อนาคตหนูน้อยฝันอยากเป็นครูสอนภาษามือ**

เมื่อเวลา 18.00 น.วันที่ 17 พ.ย.67 น.ส.ณัฐกฤตา แก้วอุไร หรือผู้ช่วยแต้ว ผู้ช่วยผู้ใหญ่บ้าน หมู่ 10 บ้านเขาสะท้อน ต.หนองไม้แก่น อ.แปลงยาว จ.ฉะเชิงเทรา เปิดใจกับ ‘ข่าวสดออนไลน์‘ หลังจากลงคลิป หนูน้อยประกวดนางนพมาศ แล้วแนะนำเป็นภาษามือ เหตุเพราะว่าพ่อแม่เป็นผู้พิการหูหนวก ทำให้โลกโซเชียลแห่เอ็นดูและชื่นชมเป็นจำนวนมาก

น.ส.ณัฐกฤตา กล่าวว่า ทางหมู่บ้านได้ส่งน้องตังตัง ประกวดนางนพมาศประจำหมู่บ้าน ลุงกับป้าเห็นว่าน้องอยากประกวดนางนพมาศมาก พาไปลองชุดแล้วรู้สึกชอบมาก ทางนายสมบูรณ์ แก้วอุไร หรือผู้ใหญ่เต้ ผู้ใหญ่บ้าน หมู่ 10 บ้านเขาสะท้อน จึงได้ส่งเข้าประกวด และสนับสนุนเต็มที่ ซึ่งในการประกวดนั้น น้องก็ได้ที่ 2

โดยตอนที่ประกวดน้องได้ใช้ภาษามือในการแนะนำตัว ทำให้กรรมการและคนที่อยู่ภายในงานรู้สึกตกใจ และชื่นชมกับความสามารถของน้องมาก ทุกคนรู้สึกเอ็นดูน้องมากๆ ซึ่งพ่อแม่ของน้องเป็นผู้พิการหูหนวก ไม่สามารถได้ยิน หลังมีน้องออกมา ก็เลยเอามาฝากกับทางญาติที่อยู่ข้างบ้านช่วยเลี้ยงเพื่อให้น้องสามารถพูด และสื่อสารได้ เพราะเกรงว่าหากอยู่กับพ่อแม่แล้วน้องจะพูดไม่ได้

ซึ่งในช่วงนั้นน้องก็ได้เรียนรู้ภาษามือกับพ่อแม่ ตั้งแต่เด็กด้วย โดยทางพ่อแม่ของน้องนั้นทำงานที่กรุงเทพ และจะมาหาทุกอาทิตย์ ทำให้น้อง สามารถพูดได้และสื่อสารคุยเป็นภาษามือได้ สำหรับพ่อแม่ของน้องตังตังนั้น เรียนจบมหาวิทยาลัยราชภัฏสวนดุสิต ครุศาสตร์ สาขาการศึกษาพิเศษ มาด้วย

ขณะที่ ด.ญ.ปัณณวีร์ แพงศรี อายุ 5 ขวบ นักเรียนโรงเรียนบ้านเขาสะท้อน ชั้นอนุบาล 3 กล่าวสั้น ๆ ว่า ตอนหนูได้รางวัลก็ดีใจมาก อยากประกวดอีก ตนเรียนภาษามือ เพราะอยากจะคุยกับพ่อแม่ได้ และในอนาคตก็อยากเป็นคุณครูสอนภาษามือด้วย