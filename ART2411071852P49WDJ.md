---
layout: post
code: "ART2411071852P49WDJ"
origin_url: "https://www.khaosod.co.th/breaking-news/news_9495489"
image: "https://github.com/user-attachments/assets/af7f5f05-e992-4d0c-8153-b62291ac9285"
title: "หนีหน้าสื่อ คุม\"ทนายตั้ม\"นอนห้องขัง เจ้าตัวถามหานักข่าว เลี่ยงไม่อยากเจอ"
description: "หนีหน้าสื่อ คุม \"ทนายตั้ม\"นอนห้องขัง เจ้าตัวถามหานักข่าว เลี่ยงไม่อยากเจอ สภาพอิดโรย ด้านทนายโต้ เตรียมตัวถูกจับอยู่ 5 วันแล้ว ไม่คิดหนีแค่จะไปนอนทำวัตร "
category: "HOT_NEWS"
language: "th"
date: 2024-11-07T18:55:33.458Z
---

# หนีหน้าสื่อ คุม"ทนายตั้ม"นอนห้องขัง เจ้าตัวถามหานักข่าว เลี่ยงไม่อยากเจอ

[![หนีหน้าสื่อ คุม"ทนายตั้ม"นอนห้องขัง เจ้าตัวถามหานักข่าว เลี่ยงไม่อยากเจอ](https://www.khaosod.co.th/wpapp/uploads/2024/11/tumwife1.jpg "หนีหน้าสื่อ คุม"ทนายตั้ม"นอนห้องขัง เจ้าตัวถามหานักข่าว เลี่ยงไม่อยากเจอ")](https://www.khaosod.co.th/wpapp/uploads/2024/11/tumwife1.jpg)

**หนีหน้าสื่อ คุม “ทนายตั้ม”นอนห้องขัง เจ้าตัวถามหานักข่าว เลี่ยงไม่อยากเจอ สภาพอิดโรย ด้านทนายโต้ เตรียมตัวถูกจับอยู่ 5 วันแล้ว ไม่คิดหนีแค่จะไปนอนทำวัตร**

เมื่อเวลา 00.20 น.วันที่ 8 พ.ย.ที่อาคารกองบังคับการปราบปราม (บก.ป.) ภายหลังการสอบปากคำกว่า 11 ชั่วโมง พนักงานสอบสวนร่วมกันควบคุมตัวนายษิทรา เบี้ยบังเกิด พร้อมนางปทิตตา ภรรยา ลงจากห้องสอบสวน เพื่อนำตัวเข้าห้องขังที่บริเวณชั้น 1 บก.ป.

ผู้สื่อข่าวรายงานว่า ก่อนหน้าที่ทนายตั้ม จะลงมาห้องขัง ได้สอบถามกับเจ้าหน้าที่ว่า “ยังมีนักข่าวเฝ้าอยู่หรือไม่” เนื่องจากไม่อยากเจอสื่อมวลชน โดยทางเจ้าหน้าที่ตำรวจกองปราบ จึงขอความร่วมมือกับสื่อมวลชนให้ออกมาเฝ้าสังเกตุการณ์ด้านนอกอาคารแทน กระทั่งผ่านไปกว่า 1 ชั่วโมง เจ้าหน้าควบคุมตัวทนายตั้ม เดินลงจากห้องสอบสวน โดยทนายตั้ม มีสีหน้าอิดโรย และพยายามเหลือบมองสื่อมวลชน รวมถึงนางปทิตตา ก็ได้เดินก้มหน้า ก่อนทั้งสองจะถูกนำตัวเข้าห้องขังไปทันที

ด้าน นายสายหยุด เพ็งบุญชู ทนายความของทนายตั้ม เปิดเผยว่าทนายตั้มไม่เครียดกับการถูกดำเนินคดี พร้อมทั้งยังเตรียมตัวถูกจับกุมจากตำรวจมาเป็นเวลานานถึง 5 วัน โดยใส่สูทแต่งตัวรอให้ถูกจับกุมอยู่ที่บ้านตลอดเวลา กระทั่งวันนี้เห็นว่ายังไม่มีการออกหมายจับจึงเดินทางไปทำบุญที่วัดในจังหวัดฉะเชิงเทรา โดยไม่ได้มีพฤติการณ์หลบหนี

![](https://www.khaosod.co.th/wpapp/uploads/2024/11/1162203-696x392.jpg)

ซึ่งมีความบริสุทธิ์ใจสังเกตได้จากการแต่งตัวและเสื้อผ้า ที่ทั้งสองคนวางแผนว่าจะไปนอนทำวัตรเย็นที่วัดและเดินทางกลับบ้าน ไม่ได้จะเดินทางหนีออกไปยังชายแดนอย่างที่ทุกคนตั้งข้อสังเกต แต่ยอมรับว่าภรรยาของทนายสิทธามีอาการเครียด เนื่องจากเป็นผู้หญิงและไม่คิดว่าจะต้องถูกดำเนินคดีเข้าเรือนจำ

ส่วนแนวทางการต่อสู้คดี ยืนยันว่าตนเองและทนายตั้มได้เตรียมพยานหลักฐานที่เป็นเอกสารหลักฐานสัญญาไว้อย่างละเอียดแล้ว และเชื่อว่าจะสามารถนำไปต่อสู้คดีในชั้นศาลได้ แต่ก็ขึ้นอยู่กับดุลยพินิจและการตีความกฎหมาย นอกจากนี้จะหารือกับญาติของลูกความทั้งสองคนว่าจะเตรียมหลักทรัพย์ในการประกันตัวผู้ต้องหาทั้งสองคนไว้อย่างไร