---
layout: post
code: "ART24111906177YM7T0"
origin_url: "https://www.khaosod.co.th/sports/news_9512005"
image: "https://github.com/user-attachments/assets/5f725de1-ba6d-43c5-9d38-1e2206c9ba8f"
title: "กุลวุฒิ แก้มือหนุ่มไต้หวันสำเร็จ ลิ่วรอบสอง ไชนา มาสเตอร์ส - เมย์ ต้านไม่ไหวร่วงรอบแรก"
description: "ศึกแบดมินตันระดับเวิลด์ทัวร์ ซูเปอร์ 750 รายการ หลี่-หนิง ไชนา มาสเตอร์ส ชิงเงินรางวัลรวม 1,150,000 เหรียญสหรัฐ หรือประมาณ 40,250,000 บาท"
category: "SPORTS"
language: "th"
date: 2024-11-19T06:26:52.989Z
---

# กุลวุฒิ แก้มือหนุ่มไต้หวันสำเร็จ ลิ่วรอบสอง ไชนา มาสเตอร์ส - เมย์ ต้านไม่ไหวร่วงรอบแรก

[![กุลวุฒิ แก้มือหนุ่มไต้หวันสำเร็จ ลิ่วรอบสอง ไชนา มาสเตอร์ส - เมย์ ต้านไม่ไหวร่วงรอบแรก](https://www.khaosod.co.th/wpapp/uploads/2024/11/view-4.jpg "กุลวุฒิ แก้มือหนุ่มไต้หวันสำเร็จ ลิ่วรอบสอง ไชนา มาสเตอร์ส - เมย์ ต้านไม่ไหวร่วงรอบแรก")](https://www.khaosod.co.th/wpapp/uploads/2024/11/view-4.jpg)

ศึกแบดมินตันระดับเวิลด์ทัวร์ ซูเปอร์ 750 รายการ หลี่-หนิง ไชนา มาสเตอร์ส ชิงเงินรางวัลรวม 1,150,000 เหรียญสหรัฐ หรือประมาณ 40,250,000 บาท ที่เมืองเสินเจิ้น สาธารณรัฐประชาชนจีน เมื่อวันที่ 19 พ.ย. เป็นการแข่งขันในรอบแรก

ประเภทชายเดี่ยว “วิว” กุลวุฒิ วิทิตศานต์ มืออันดับ 5 ของโลก ได้ล้างมือกับ ชี โหยวเหริน จากไต้หวัน หลังเพิ่งพบกันมาในศึกคุมาโมโตะ มาสเตอร์ส เจแปน 2024 เมื่อสัปดาห์ก่อน ซึ่งในแมตช์นั้น กุลวุฒิ พลาดท่าพ่ายไปในรอบ 16 คน

ปรากฎว่าแมตช์นี้ต้องเล่นกันถึง 3 เกม ก่อนที่ วิว กุลวุฒิ เอาคืนได้สำเร็จ 2-1 เกม 16-21, 21-18 และ 21-19 พร้อมผ่านเข้ารอบต่อไป

ส่วนประเภทหญิงเดี่ยว “เมย์” รัชนก อินทนนท์ มือ 18 ของโลก เจอศึกหนักตั้งแต่รอบแรกด้วยการพบกับ อัน เซยอง มือ 1 ของโลกชาวเกาหลีใต้

โดยแมตช์นี้ต้องเล่นถึง 3 เกมเช่นกัน ก่อนจะเป็น อัน เซยอง ที่เฉือนเอาชนะ รัชนก ไป 2-1 เกม 24-22, 15-21 และ 21-19 อัน เซยอง ผ่านเข้ารอบต่อไป ขณะที่รัชนก ยุติเส้นทางที่รอบแรก

ประเภทคู่ผสม “ปอป้อ” ทรัพย์สิรี แต้รัตนชัย จับคู่ “เอ็ม” สุภัค จอมเกาะ ออกแรกเล่นถึง 3 เกม ก่อนเอาชนะ แมดส์ เวสเตอร์การ์ด กับ คริสติน บุช คู่มือ 25 ของโลกจากเดนมาร์ก 2-1 เกม 24-22, 16-21 และ 21-16 เข้ารอบต่อไป

ส่วนหญิงคู่ “มุก” อรณิชา จงสถาพรพันธุ์ กับ “แอนฟิลด์” สุกฤตา สุวะไชย คู่มือ 52 ของโลก แพ้ให้กับ คิม ฮเย จอง และ กง ฮี ยอง จากเกาหลีใต้ 0-2 เกม 17-21 และ 19-21

และประเภทชายคู่ “พี” พีรัชชัย สุขพันธ์ กับ “โอโม่” พรรคพล ธีระรัตน์สกุล คู่มือ 28 ของโลก พ่าย นูร์ โมฮัมหมัด อัซริน ยับ อัซริยาน และ ตัน วีเคือง คู่มือ 35 โลก จากมาเลเซีย 0-2 เกม 19-21 และ 15-21 ตกรอบไปเช่นกัน