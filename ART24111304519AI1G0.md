---
layout: post
code: "ART24111304519AI1G0"
origin_url: "https://www.khaosod.co.th/breaking-news/news_9503109"
image: "https://github.com/user-attachments/assets/0b28c40f-eba3-4806-babe-65669ded6691"
title: "ฝากขัง 'นุ-สา' คนสนิท ทนายตั้ม คดีโกง 39 ล้าน เจ๊อ้อย ปิดปากเงียบ ไม่ตอบสื่อ"
description: "คุมตัว 'นุ-สา' คนสนิท ทนายตั้ม ฝากขังศาล คดีโกง 39 ล้าน เจ๊อ้อย เจ้าตัวปิดปากเงียบไม่ตอบสื่อ ค้านประกันตัว เกรงจะไปยุ่งเหยิงกับพยานหลักฐาน"
category: "HOT_NEWS"
language: "th"
date: 2024-11-13T04:56:16.882Z
---

# ฝากขัง 'นุ-สา' คนสนิท ทนายตั้ม คดีโกง 39 ล้าน เจ๊อ้อย ปิดปากเงียบ ไม่ตอบสื่อ

[![ฝากขัง 'นุ-สา' คนสนิท ทนายตั้ม คดีโกง 39 ล้าน เจ๊อ้อย ปิดปากเงียบ ไม่ตอบสื่อ](https://www.khaosod.co.th/wpapp/uploads/2024/11/nusa.jpg "ฝากขัง 'นุ-สา' คนสนิท ทนายตั้ม คดีโกง 39 ล้าน เจ๊อ้อย ปิดปากเงียบ ไม่ตอบสื่อ")](https://www.khaosod.co.th/wpapp/uploads/2024/11/nusa.jpg)

**คุมตัว ‘นุ-สา’ คนสนิท ทนายตั้ม ฝากขังศาล คดีโกง 39 ล้าน เจ๊อ้อย เจ้าตัวปิดปากเงียบไม่ตอบสื่อ ค้านประกันตัว เกรงจะไปยุ่งเหยิงกับพยานหลักฐาน**

เมื่อเวลา 10.30 น. วันที่ 13 พ.ย.67 ที่กองบังคับการปราบปราม (บก.ป.) เจ้าหน้าที่ตำรวจคุมตัว นายนุวัฒน์ ยงยุทธ หรือนุ อายุ 34 ปี คนสนิททนายษิทรา เบี้ยบังเกิด หรือทนายตั้ม ผู้ต้องหาตามหมายจับศาลอาญาที่ 5437/2567 ลงวันที่ 11 พฤศจิกายน 67 และ น.ส.สารินี นุชนารถ อายุ 32 ปี แฟนสาวของนุ ผู้ต้องหาตามหมายจับศาลอาญาที่ 5438/2567 ลงวันที่ 11 พฤศจิกายน 67 ในข้อหาร่วมกันฉ้อโกง,พ.ร.บ.คอม และร่วมกันฟอกเงิน ในคดีเงินจำนวน 39 ล้านบาทของน.ส.จตุพร อุบลเลิศ หรือเจ๊อ้อย ฝากขังศาลอาญารัชดา

[![](https://www.khaosod.co.th/wpapp/uploads/2024/11/S__35078190_0-696x407.jpg)](https://www.khaosod.co.th/wpapp/uploads/2024/11/S__35078190_0.jpg)

โดยระหว่างคุมตัวนายนุวัฒน์ ซึ่งสวมเสื้อเชิ้ตสีขาวลายทาง กางเกงสแล็คสีดำ และใส่หน้ากากอนามัยสีดำปกปิดใบหน้า มือไหว้และไม่ได้ตอบคำถามใดๆ กับสื่อมวลชน ส่วนทางด้านน.ส.สารินี ที่สวมใส่เสื้อคลุมลายจุด และสวมใส่หน้ากากอนามัยสีขาว ก็ปิดปากเงียบและไม่ตอบคำถามใดๆ เช่นเดียวกัน ก่อนที่ทั้งคู่จะรีบเดินขึ้นรถตู้ของบก.ป. เพื่อเดินทางไปฝากขังที่ศาลต่อไป

[![](https://www.khaosod.co.th/wpapp/uploads/2024/11/S__35078192_0-696x389.jpg)](https://www.khaosod.co.th/wpapp/uploads/2024/11/S__35078192_0.jpg)

เบื้องต้นท้ายคำร้องพนักงานสอบสวน ทำการคัดค้านการประกันตัวของผู้ต้องหา เนื่องจากให้เหตุผลว่า หากผู้ต้องหาทั้ง 2 คนได้รับการประกันตัว เกรงว่าจะเข้าไปยุ่งเหยิงกับพยานหลักฐานทางคดี

[![](https://www.khaosod.co.th/wpapp/uploads/2024/11/S__35078189-696x419.jpg)](https://www.khaosod.co.th/wpapp/uploads/2024/11/S__35078189.jpg)

นอกจากนี้ ยังมีรายงานว่า พล.ต.ต.สุวัฒน์ แสงนุ่ม รองผู้บัญชาการตำรวจสอบสวนกลาง (รองผบช.ก.) เปิดเผยว่า จากการสอบคำทั้ง 2 คน ให้การเป็นประโยชน์ต่อรูปคดี แต่ทางพนักงานสอบสวนไม่ได้ปักใจเชื่อทั้งหมด เนื่องจากมีพยานหลักฐานประกอบในสำนวนเป็นหลักอยู่แล้ว ทางพนักงานสอบสวนอยู่ระหว่างประสานไปยังเรือนจำพิเศษกรุงเทพฯ เพื่อขอเข้าไปสอบปากคำนายษิทราในปมเงิน 39 ล้านบาทเพิ่มเติม

[![](https://www.khaosod.co.th/wpapp/uploads/2024/11/S__35078186_0-696x423.jpg)](https://www.khaosod.co.th/wpapp/uploads/2024/11/S__35078186_0.jpg)