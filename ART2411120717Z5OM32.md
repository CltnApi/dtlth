---
layout: post
code: "ART2411120717Z5OM32"
origin_url: "https://www.khaosod.co.th/breaking-news/news_9501660"
image: "https://github.com/user-attachments/assets/04a8c338-e618-41b1-bc9b-4bb97e197ba7"
title: "เปิดที่มาคลิปลับ หนุ่ม กรรชัย ได้จากบอสคนดัง แฉศิลปินชาย อ้างตบทรัพย์ 20 ล้าน"
description: "เปิดที่มาคลิปลับ หนุ่ม กรรชัย ได้จากบอสคนดัง แฉศิลปินชาย อ้างตบทรัพย์ 20 ล้าน ต้องให้ตำรวจไปสอบปากคำบอสปัน เพื่อให้ยืนยันอีกครั้งว่าเป็นเสียงผู้ใด"
category: "HOT_NEWS"
language: "th"
date: 2024-11-12T07:31:07.310Z
---

# เปิดที่มาคลิปลับ หนุ่ม กรรชัย ได้จากบอสคนดัง แฉศิลปินชาย อ้างตบทรัพย์ 20 ล้าน

[![เปิดที่มาคลิปลับ หนุ่ม กรรชัย ได้จากบอสคนดัง แฉศิลปินชาย อ้างตบทรัพย์ 20 ล้าน](https://www.khaosod.co.th/wpapp/uploads/2024/11/num455448-1.jpg "เปิดที่มาคลิปลับ หนุ่ม กรรชัย ได้จากบอสคนดัง แฉศิลปินชาย อ้างตบทรัพย์ 20 ล้าน")](https://www.khaosod.co.th/wpapp/uploads/2024/11/num455448-1.jpg)

**เปิดที่มาคลิปลับ หนุ่ม กรรชัย ได้จากบอสคนดัง แฉศิลปินชาย อ้างตบทรัพย์ 20 ล้าน ต้องให้ตำรวจไปสอบปากคำบอสปัน เพื่อให้ยืนยันอีกครั้งว่าเป็นเสียงผู้ใด**

เมื่อเวลา 12.50 น. วันที่ 12 พ.ย.67 ที่หน้ากองบัญชาการตำรวจสอบสวนกลาง (บช.ก.) นายพรศักดิ์ วิภาสอาภานนท์ หรือทนายตุ๋ย รับมอบอำนาจจาก หนุ่ม กรรชัย พิธีกรชื่อดัง เข้าแจ้งความกับพนักงานสอบสวน กองบังคับการปราบปราม (บก.ป.) กรณีมีคลิปเสียงนักร้องเรียนสาวและนักตบทรัพย์ที่เป็นอดีตดาราดังชาย พูดคุยกับ น.ส.ปัญจรัศม์ กนกรักษ์ธนพร หรือบอสปัน ผู้ต้องหาคดีดิไอคอน อ้างจะพาไปออกรายการโหนกระเเส พร้อมอ้างชื่อหนุ่ม กรรชัย เพื่อเเลกกับเงินมูลค่า 20 ล้านบาท

ทนายตุ๋ย เปิดเผยว่า ได้รับมอบอำนาจจากหนุ่ม กรรชัย เข้าแจ้งความร้องทุกข์กับพนักงานสอบสวน กรณีมีคลิปเสียงนักร้องเรียนสาวและนักตบทรัพย์ชาย ที่พบการโน้มน้าวชักชวนและเรียกรับเงินสดจากบอสปัน 20 ล้านบาท เพื่อแลกกับการพามาออกรายการโหนกระแส โดยนำชื่อของหนุ่ม กรรชัย และรายการโหนกระแสไปแอบอ้าง คลิปเสียงดังกล่าวเป็นเหตุการณ์ที่เกิดขึ้นก่อนจับกุมเหล่าบอสดิไอคอนกรุ๊ป เป็นช่วงที่หนุ่มกรรชัย กำลังนำเสนอคดีดิไอคอน กรุ๊ป เป็นอีพีแรก

ทนายตุ๋ย กล่าวต่อว่า วันนี้นำหลักฐานที่เป็นคลิปเสียงดังกล่าว 2 คลิป (29 นาที กับ 6 นาที) มามอบให้กับพนักงานสอบสวน เพื่อให้ตำรวจทำการสืบสวนสอบสวนหาข้อเท็จจริง เนื่องจากคลิปเสียงดังกล่าวค่อนข้างชัดเจนว่าเป็นเสียงของใคร แต่ต้องให้ตำรวจไปสอบปากคำบอสปัน เพื่อให้ยืนยันอีกครั้งว่าเป็นเสียงผู้ใด ซึ่งคลิปเสียงดังกล่าวส่วนหนึ่ง หนุ่ม กรรชัย รับมาจากบอสปันด้วย แต่ตนไม่มั่นใจว่าจะมีคลิปเสียงเพิ่มเติมอีกหรือไม่ เพราะก็เพิ่งจะได้รับมาจากหนุ่ม กรรชัย เมื่อคืนนี้อีกด้วย

ทนายตุ๋ย กล่าวอีกว่า หากตำรวจได้ข้อเท็จจริงแล้วจะนำมาประกอบการพิจารณาอีกครั้งว่าจะดำเนินคดีในข้อหาอะไรบ้างนั้น ยังไม่ทราบ แต่คาดว่าจะเข้าข่ายข้อหาฉ้อโกง พ.ร.บ.คอมพิวเตอร์ และข้อหาเกี่ยวกับเรื่องลิขสิทธิ์ แต่ต้องดูรายละเอียดอีกครั้ง ซึ่งเชื่อว่านักร้องเรียนสาวและนักตบทรัพย์ชายน่าจะเป็นที่รู้จักกันดี มีการพูดคุยแบ่งหน้าที่กันทำ คอยสนับสนุนซึ่งกันและกัน ในการพูดคุยกับบอสปันเพื่อเรียกรับเงินด้วย

“ที่ต้องมาเปิดเรื่องนี้ยอมรับว่า หนุ่ม กรรชัย โกรธมาก เพราะทำให้เจ้าตัวและรายการเกิดความเสียหาย ส่วนตัวเชื่อว่านักร้องเรียนสาวและนักตบทรัพย์ชาย มีการกระทำแบบนี้มาก่อนหน้านี้ แต่ที่แน่ๆ ทั้งสองไม่ได้สนิทกับ หนุ่ม กรรชัย“ ทนายตุ๋ย กล่าว