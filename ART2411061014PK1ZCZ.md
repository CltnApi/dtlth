---
layout: post
code: "ART2411061014PK1ZCZ"
origin_url: "https://www.khaosod.co.th/special-stories/news_9493267"
image: "https://github.com/user-attachments/assets/c129251e-1aa6-4663-83e6-4e9650ee7cdf"
title: "แก้เผ็ดสายแว้นไม่สวมหมวกกันน็อก! จ่อออกระเบียบ ปล่อยนั่งรอ 1 ชั่วโมง ค่อยปรับ"
description: "สุริยะ รมว.คมนาคม หารือตำรวจ จ่อออกระเบียบ ไม่ใส่หมวกกันน็อก ให้ตำรวจพานั่งรอ 1 ชั่วโมง ก่อนค่อยปรับตามกฎหมาย หวังให้คนเสียเวลา"
category: "SPECIAL_STORIES"
language: "th"
date: 2024-11-06T10:21:05.100Z
---

# แก้เผ็ดสายแว้นไม่สวมหมวกกันน็อก! จ่อออกระเบียบ ปล่อยนั่งรอ 1 ชั่วโมง ค่อยปรับ

[![แก้เผ็ดสายแว้นไม่สวมหมวกกันน็อก! จ่อออกระเบียบ ปล่อยนั่งรอ 1 ชั่วโมง ค่อยปรับ](https://www.khaosod.co.th/wpapp/uploads/2024/11/pnew-2.jpg "แก้เผ็ดสายแว้นไม่สวมหมวกกันน็อก! จ่อออกระเบียบ ปล่อยนั่งรอ 1 ชั่วโมง ค่อยปรับ")](https://www.khaosod.co.th/wpapp/uploads/2024/11/pnew-2.jpg)

**สุริยะ รมว.คมนาคม หารือตำรวจ จ่อออกระเบียบ ไม่ใส่หมวกกันน็อก ให้ตำรวจพานั่งรอ 1 ชั่วโมง ก่อนค่อยปรับตามกฎหมาย หวังให้คนเสียเวลา**

เมื่อวันที่ 6 พ.ย.2567 ที่กระทรวงอุตสาหกรรม **นายสุริยะ จึงรุ่งเรืองกิจ รองนายกรัฐมนตรีและรมว.คมนาคม** พร้อมด้วย **นายสมศักดิ์ เทพสุทิน รมว.สาธารณสุข** และ **นายฌอง ท็อด ผู้แทนพิเศษของเลขาธิการสหประชาชาติด้านความปลอดภัยบนท้องถนน** ร่วมแถลงข่าวเปิดกิจกรรมรณรงค์ความปลอดภัยทางท้องถนนของสหประชาชาติ ภายใต้แคมเปญ #makeAsafetyStatement

**นายสุริยะ** กล่าวว่า ปัจจุบันอุบัติเหตุทางถนนถือเป็นปัญหาสำคัญ รัฐบาลเร่งแก้ไขปัญหา ล่าสุดประเทศไทยกำหนดเป้าหมาย ลดจำนวนผู้เสียชีวิตจากอุบัติเหตุทางท้องถนนเป็น 12 คนต่อแสนประชากรภายในปี 2570

นายสุริยะกล่าวต่อว่า กระทรวงคมนาคม จึงเร่งผลักดันการดำเนินงานให้เกิดความปลอดภัยทุกมิติ เช่น ยกระดับมาตรฐานการออกใบอนุญาตขับรถ การพัฒนามาตรฐานยานยนต์ให้เป็นมาตรฐานสากล ตลอดจนการบังคับใช้กฎหมายอย่างเข้มงวด รวมถึงบูรณาการกับภาคส่วนต่างๆ ซึ่งเป็นเครื่องมือที่มีประสิทธิภาพในการลดอุบัติเหตุทางถนน นำมาซึ่งความร่วมมือกับกระทรวงสาธารณสุข

ภายใต้การลงนามบันทึกข้อตกลงความร่วมมือว่าด้วยการขับเคลื่อนความปลอดภัยทางถนน เพื่อยกระดับและพัฒนากระบวนการออกใบอนุญาตขับรถให้มีคุณภาพ โดยจะนำระบบดิจิทัลที่เหมาะสมมาใช้บริการประชาชน พิจารณาและปรับปรุงกฎระเบียบรับรองการตรวจคัดกรองสุขภาพและตรวจประเมินสมรรถนะผู้ขับรถ อีกทั้ง 2 หน่วยงานจะร่วมกันพัฒนาระบบให้มีการเชื่อมโยงข้อมูลใบรับรองแพทย์ในรูปแบบอิเล็กทรอนิกส์

**ด้าน นายสมศักดิ์** กล่าวว่า ปัญหาการบาดเจ็บและเสียชีวิตจากอุบัติเหตุทางถนนเป็นปัญหาสำคัญของไทย มีผู้เสียชีวิตเฉลี่ยปีละ 18,000 ราย พิการกว่า 10,000 รายต่อปีและบาดเจ็บกว่า 1 ล้านราย มีมูลค่าความเสียหายทางเศรษฐกิจกว่า 6,000 ล้านบาทต่อปี ในด้านการรักษาพยาบาล กระทรวงสาธารณสุขมุ่งพัฒนาระบบการแพทย์ฉุกเฉินที่ทันท่วงทีและมีประสิทธิภาพเพื่อลดการสูญเสียจากการเกิดอุบัติเหตุทางถนน

ทั้งนี้ การป้องกันไม่ให้เกิดอุบัติเหตุเป็นสิ่งที่สำคัญ ที่ผ่านมา สธ.รณรงค์ให้ใช้ที่นั่งนิรภัยสำหรับเด็ก หรือ คาร์ซีท และจัดให้มีโครงการขับขี่ปลอดภัยใส่ใจสุขภาพ เพื่อตรวจสุขภาพประเมินความพร้อมผู้ขับขี่ ตั้งเป้าหมายขับเคลื่อนคลินิกอาชีวเวชกรรม สู่การเป็นศูนย์เชี่ยวชาญการประเมินสมรรถนะทางสุขภาพของผู้ขับขี่ (Medical Fitness to Drive) ให้ได้อย่างน้อย 24 แห่งทั่วประเทศในปี 2568

ผู้สื่อข่าวถามถึงรายละเอียดในการจัดทำใบรับรองแพทย์อิเล็กทรอนิกส์ นายสมศักดิ์กล่าวว่า ระบบดังกล่าวจะมีการเชื่อมโยงข้อมูลจากสถานพยาบาลเข้าสู่ระบบออนไลน์มาถึงหน่วยงานของกระทรวงคมนาคม เพื่อช่วยบริการในเรื่องของการออกใบอนุญาตขับขี่

เมื่อถามถึงการออกใบรับรองแพทย์เพื่อทำใบขับขี่ ในปัจจุบันมีเรื่องการซื้อขายใบรับรองแพทย์ในราคาถูกเพื่อใช้ประกอบการออกใบขับขี่ นายสมศักดิ์กล่าวว่า การซื้อใบรับรองแพทย์เพื่อออกใบขับขี่ ไปซื้อมาแล้วก็ติดคุกทั้งคนซื้อและหมอ นี่คือปัญหาที่เราได้ทำบันทึกความร่วมมือครั้งนี้ เพื่อหามาตรการ ซึ่งจะออกเป็นกฎหมายและระเบียบ ภายใต้กฎหมายที่มีอยู่ เผื่อจะต้องเขียนมาตรฐานเรื่องการตรวจสุขภาพขึ้นมาใหม่

**ขณะที่ นายสุริยะ** กล่าวว่า กระทรวงคมนาคมได้มีความร่วมมือร่วมกับกระทรวงอุตสาหกรรม และสมาคมผู้จัดจำหน่ายรถจักรยานยนต์ เบื้องต้น ได้หารือกันในเรื่องการซื้อรถจักรยานยนต์ 1 คันควรต้องแถมหมวกกันน็อก 2 ใบ ซึ่งเพิ่มจากเดิมที่แถมให้ 1 ใบ คาดว่าตรงนี้จะเห็นเป็นรูปธรรมในเร็วๆ นี้

**“นอกจากนั้นไปหารือร่วมกับทางเจ้าหน้าที่ตำรวจ เมื่อพบกรณีขับขี่ไม่สวมหมวกกันน็อก เบื้องต้นจะยังไม่ให้ปรับโดยทันที แต่จะให้นั่งรอ หรือเชิญไปโรงพัก เพื่อนั่งรอไม่น้อยกว่า 1 ชั่วโมง เชื่อว่าตรงนี้ถ้าเกิดความไม่สะดวกขึ้น หลังจากนี้คนก็จะสวมหมวกกันน็อกกันมากขึ้น”** นายสุริยะกล่าว