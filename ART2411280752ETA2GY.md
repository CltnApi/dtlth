---
layout: post
code: "ART2411280752ETA2GY"
origin_url: "https://www.khaosod.co.th/entertainment/news_9523337"
image: "https://github.com/user-attachments/assets/98709c8f-7a0e-4d7c-a18a-2948b481ab7c"
title: "จับกระแสลูกทุ่ง - ‘กิมกลอย’วัยรุ่นคลั่งรัก  ‘อะพอลโล11’ซิงเกิลสุดคิวต์"
description: "สาวน้อยเปิดหมวก ‘กิมกลอย’ ไทดอล มิวสิค กลับมาอีกครั้งพร้อมซิงเกิลใหม่คอนเซ็ปต์ล้ำ “อะพอลโล 11” คงความร่าเริงสดใส จังหวะสนุก ฟังง่าย แต่ลุกส์ใหม่"
category: "ENTERTAINMENT"
language: "th"
date: 2024-11-28T08:22:40.882Z
---

# จับกระแสลูกทุ่ง - ‘กิมกลอย’วัยรุ่นคลั่งรัก  ‘อะพอลโล11’ซิงเกิลสุดคิวต์

[![จับกระแสลูกทุ่ง - ‘กิมกลอย’วัยรุ่นคลั่งรัก  ‘อะพอลโล11’ซิงเกิลสุดคิวต์](https://www.khaosod.co.th/wpapp/uploads/2024/11/POK-copy-8.jpg "จับกระแสลูกทุ่ง - ‘กิมกลอย’วัยรุ่นคลั่งรัก  ‘อะพอลโล11’ซิงเกิลสุดคิวต์")](https://www.khaosod.co.th/wpapp/uploads/2024/11/POK-copy-8.jpg)

สาวน้อยเปิดหมวก **‘กิมกลอย’ ไทดอล มิวสิค** กลับมาอีกครั้งพร้อมซิงเกิลใหม่คอนเซ็ปต์ล้ำ **“อะพอลโล 11”** คงความร่าเริงสดใส จังหวะสนุก ฟังง่าย แต่ลุกส์ใหม่ที่ ออร่าความเป็นสาวเปล่งประกายกว่าเดิม

![จับกระแสลูกทุ่ง](https://www.khaosod.co.th/wpapp/uploads/2024/11/TOH06279-696x464.jpg)

★ **มีซิงเกิลใหม่แล้ว**

**กิมกลอย –** “เพลง อะพอลโล 11 อ.แดส กฤษฎากรณ์ อ่อนตาแสง ผู้จัดการหนูส่งมาให้ฟัง เป็นงานเขียนจาก อ.หนุ่ม ชวัลวิทย์ ยิ่งยศเสนี ฟังครั้งแรก รู้เลยว่าตอนที่อาจารย์ฟังน่าจะนึกถึงหน้าเราแน่เลย (หัวเราะ) เป็นแนวเรา พอฟังก็ชอบเลย ตกลงทำเพลงนี้เลย”

![จับกระแสลูกทุ่ง](https://www.khaosod.co.th/wpapp/uploads/2024/11/DSC_6495-464x696.jpg)

★ **เนื้อหาพูดถึงอะไรถึงโดนใจเรามากเลย**

ADVERTISEMENT

**กิมกลอย –** “ด้วยเป็นคนชอบเพลงเร็วอยู่แล้ว พอได้ยินเพลงนี้เนื้อหาในเพลงเราไปชอบคนนึง เหมือนฟีลคลั่งรัก ส่องดูเขา เป็นเอฟซี เป็นความคิดที่เพ้อฝัน ไม่ว่าเธอจะอยู่ไกลแค่ไหน เราก็จะขับยานอะพอลโล 11 ไปหาเธอ รู้สึกน่ารักดี เป็นแนวเพลงที่แปลก ไม่ค่อยมีคนพูดถึงเรื่องอวกาศอะพอลโลเท่าไหร่”

★ **การถ่ายทอดต่างจากเพลงอื่นยังไง**

**กิมกลอย –** “ยังคงความสดใสความเป็นกิมกลอย สนุกสนาน เพลงนี้มีความเป็นอีดีเอ็ม เพลงร้องยาก เร็วและเนื้อเพลงเยอะ”

![จับกระแสลูกทุ่ง](https://www.khaosod.co.th/wpapp/uploads/2024/11/TOH05964-464x696.jpg)

★ **ทำการบ้านยังไง**

**กิมกลอย –** “ด้วยความที่เป็นคนร้องเพลงชัด เราก็ทำการบ้านโดยซ้อมร้องให้เยอะที่สุดก่อนอัด แต่ก็มีเวลาเตรียมตัวไม่ถึง 1 อาทิตย์ก็เข้าห้องอัดเลย ก็อัดกับอ.ดรีม ยศดนัย ภู่ทอง เป็นผู้เรียบเรียงให้หนูมาตลอดทุกเพลง อาจารย์ชอบ บอกว่าเราทำออกมาได้ดี เป็นเพลงที่เข้ากับกิมกลอยด้วย ไปกันทั้งเสียงร้อง อารมณ์เพลง”

![จับกระแสลูกทุ่ง](https://www.khaosod.co.th/wpapp/uploads/2024/11/TOH06005-696x464.jpg)

★ **คอนเซ็ปต์ชุดติดแกลมเบาๆ**

**กิมกลอย –** “ที่ใส่มี 2 ชุด จะดูติดแกลม แต่ก็ยังมีความเป็นอวกาศอยู่ด้วย ถ้าเทียบกับซิงเกิล ไรเดอร์ฯ พ่องูเอ๋ย เบาสุดแล้ว”

![จับกระแสลูกทุ่ง](https://www.khaosod.co.th/wpapp/uploads/2024/11/TOH05962-464x696.jpg)

★ **เอ็มวีเพลงนี้เป็นยังไงบ้าง**

**กิมกลอย –** “เป็นเรื่องราวน่ารัก ของวัยรุ่นยุคใหม่ ที่มีความรักแล้วกล้าเปิดเผยออกมาตรงๆ เปรียบเหมือนถ้ารักแล้ว จะอยู่ไกลแค่ไหนหรือนอกจักรวาล ฉันก็จะขับอะพอลโล 11 ไปหาเธอ ได้ร่วมงานกับพี่ซัน ดาวติ๊กต็อก ชอบเต้น พี่ซันมาเป็นพระเอกเอ็มวีให้ สนุกมาก บรรยากาศเป็นกันเอง พี่ซันเฟรนด์ลี่ แสดงเก่ง เล่นเก่ง”

![จับกระแสลูกทุ่ง](https://www.khaosod.co.th/wpapp/uploads/2024/11/TOH05747-696x464.jpg)

★ **เพลงนี้เต้นอีกแล้ว**

**กิมกลอย –** “ตอน พ่องูเอ๋ย จะเต้นทั้ง เพลง แต่เพลงนี้จะเป็นท่าเต้น น่ารักกุ๊กกิ๊กเป็นบางท่อน เต้นตามได้”

★ **เพลงนี้คาดหวังยังไง**

**กิมกลอย –** “คาดหวังทุกเพลงที่ทำ ตั้งใจทำทุกเพลงมากๆ อยากให้เพลงนี้เข้าถึงแฟนทุกช่วงวัย อนุบาล ประถม มัธยม เฟรชชี่”

★ **ปล่อยเพลงไปแล้วเป็นยังไงบ้าง**

**กิมกลอย –** “โอเคค่ะ อยู่ในยุคที่ยอดวิวหาได้ยากมากแต่ก็ยังคงไปได้เรื่อย และที่น่า ชื่นใจคือ ได้รับคอมเมนต์ที่เป็นพลังบวก เพลงน่ารักมาก กิมกลอยน่ารักอีกแล้ว ใจฟูเลยค่ะ”

![จับกระแสลูกทุ่ง](https://www.khaosod.co.th/wpapp/uploads/2024/11/ไดคัต-1-274x696.jpg)

★ **มีตั้งไว้มั้ยว่าปีนึงจะปล่อยกี่เพลง**

**กิมกลอย –** “ปีนึง 2-3 ซิงเกิล ไม่รวมคัฟเวอร์ ต้องขอบคุณไทดอล มิวสิคที่ให้โอกาสหนูในการทำเพลง ให้โอกาสอ.แดส เป็นผู้ช่วยเลือกเพลง คัดเพลงดีๆ มาให้ เราเลยได้ทำเพลงอย่างต่อเนื่อง เนื่องจากมีผู้ใหญ่ซัพพอร์ต มีพี่ๆ โปรโมเตอร์คอยช่วย”

★ **เราแฮปปี้มั้ยได้ทำเพลงตลอด**

**กิมกลอย –** “ชอบค่ะ ชอบการทำงานแบบนี้มาก ไม่อยากขาดหายไม่อยากให้แฟนๆ ขาดช่วง อยู่ในจอเรื่อยๆ”

![จับกระแสลูกทุ่ง](https://www.khaosod.co.th/wpapp/uploads/2024/11/TOH05406-696x464.jpg)

★ **คนที่ตามมาตลอดจะเห็นพัฒนาการที่เติบโต สวยขึ้น**

**กิมกลอย –** “ใช่ค่ะ โตขึ้นเรื่อยๆ ทุกซิงเกิล ดัดฟันด้วย เข้าที่แล้ว ออกกำลังกาย พยายามรักษาวินัยให้มากที่สุด”

★ **เป้าหมายหลักเราคือการดูแลตัวเอง**

**กิมกลอย –** “ก็อยากดูแลสุขภาพตัวเองให้ดีเสมอๆ เป็นคนตัวเล็กแต่ไม่อยากตัวเล็กที่อ่อนแอ สุขภาพไม่ดี”

★ **อายุ 19 แล้ว สวยด้วย มีหนุ่มมาจีบมั้ย**

**กิมกลอย –** “ก็มีเข้ามาบ้างแต่หนูโฟกัสกับการทำงาน และค่อนข้างจริงจังกับการใช้ชีวิตในช่วงนี้มากกว่า ทั้งเรียนและทำงานหนัก เลยไม่อยากโฟกัสเรื่องแฟน ยังไม่ถึงเวลาด้วย

ถามว่าคุณพ่อคุณแม่ยังหวงมั้ย ก็ไม่ได้หวงถึงขั้นห้ามคุยกับใคร ก็จะรับรู้มากกว่าว่ามีใครเข้ามาคุยหรือรู้จักกับใคร ไม่ได้ปิดกั้น”

![จับกระแสลูกทุ่ง](https://www.khaosod.co.th/wpapp/uploads/2024/11/TOH06369-464x696.jpg)

★ **มีสเป๊กที่ชอบมั้ย**

**กิมกลอย –** “หนูชอบคนมีเสน่ห์ อยู่ด้วยแล้วมีความสุข มีรอยยิ้ม ทัศนคติส่วนตัวที่ตามมาคือเขาดูแลเราได้ รักครอบครัวหนูด้วย รักความป็นหนู มีความเป็นผู้นำ เพราะหนูต่อสู้ทำงานมาแบบใช้ชีวิตประมาณนึง แข็งแกร่งมานานมากๆ ก็ขอคนที่เป็นผู้นำและดูแลครอบครัวเราได้ ตอนนี้หนูเป็นเมนหลักของครอบครัว ก็อยากให้ชีวิตหนูดีก่อน มั่นคงก่อน สถานะหัวใจให้เป็นเรื่องของอนาคตดีกว่า”

★ **ล่าสุดมีทำธุรกิจของตัวเอง**

**กิมกลอย –** “คุณพ่อคุณแม่ทำมาก่อน เป็นครีมนวดสมุนไพรคลายเส้นแก้ปวดเมื่อย เป็นยาหม่องรูปแบบเนื้อครีม ยาดมชื่นใจ ท่านทำมานานแล้ว พอถึงรุ่นหนู เพิ่งจะพามาเข้าในโลกออนไลน์”

★ **มาทำธุรกิจเองเป็นยังไงบ้าง**

**กิมกลอย –** “ดีมากๆ ค่ะ หนูจะดูแลเรื่องแพ็กเกจ โลโก้ ออกแบบเอง เป็นคนชอบขายของอยู่แล้ว คุณพ่อคุณแม่ คุณตาคุณยายเป็นแม่ค้ามาอยู่แล้ว พอมาทำก็โอเคค่ะ ช่วงนี้เรียนบริหารธุรกิจดิจทัลด้วย ตรงไหนที่พัฒนาได้ก็เอามาพัฒนา ครีมนวดชื่อ นิยมทา ยาดมชื่อ ชื่นใจ สั่งซื้อได้ที่แฟนเพจกิมกลอย ไทดอลมิวสิค และนิยมทา”

★ **มีธุรกิจที่คิดอยากทำเองบ้างไหม**

**กิมกลอย –** “ตอนนี้มีคิดแต่ครีม นิยมทา กับ ยาดม ชื่นใจ อยากจะสานต่อผลิตภัณฑ์อื่นๆ ให้สอดคล้องกับสมุนไพร แล้วสมัยนี้เป็นกันเยอะ ไหล่ติด ปวดหลัง ต้นคอ รุ่นหนูก็เริ่มเป็นแล้ว เราทำงานหน้าคอมพ์”

★ **เรียนด้วย ทำเพลงด้วย เอาแรงมาจากไหน**

**กิมกลอย –** “กำลังใจหลักเลยคือครอบครัวคุณพ่อคุณแม่ คุณตาคุณยาย พี่ชาย เราอยากดูแลครอบครัวให้มั่นคง ทำให้เราอยากตื่นมาทำงาน ทุกวัน แฟนๆ ก็เป็นกำลังใจเช่นเดียวกัน เวลาจะปล่อยเพลงเขาก็เข้ามาเป็นกำลังใจ”

★ **ฝากงานเพลงใหม่**

**กิมกลอย –** “หนูขอฝากผลงานเพลงอะพอลโล 11 ไว้ในอ้อมอกอ้อมใจแฟนเพลง ทุกท่าน และฝากเป็นกำลังใจให้หนูด้วยนะคะ ติดตามกันได้ที่ You Tube GRAMMY GOLD OFFICIAL ตื่นเต้นมากๆ กับงานเพลงนี้ เป็นครั้งแรกที่ได้ปล่อยเพลงช่องทางพี่ใหญ่แกรมมี่โกลด์ หนูตั้งใจมากๆ หวังว่าพี่ๆ ทุกท่านจะชื่นชอบ และติดตามกันได้ที่แฟนเพจ กิมกลอย ไทดอลมิวสิค นะคะ”

**จิรณัฏฐ์ จงประสพมงคล**