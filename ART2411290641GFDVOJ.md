---
layout: post
code: "ART2411290641GFDVOJ"
origin_url: "https://www.khaosod.co.th/breaking-news/news_9527110"
image: "https://github.com/user-attachments/assets/5e710e5e-a92a-4400-87e7-3c5923b28bb1"
title: "นายกฯ ฮึ่ม คาดโทษผู้รับเหมา คานเหล็กถล่ม ถนนพระราม 2 ห้ามรับงาน 2-4 ปี"
description: "นายกฯ สั่ง สุริยะ บินด่วน ลงพื้นที่หาสาเหตุ คานเหล็กถล่ม ถนนพระราม 2 เร่งคุยกรมบัญชีกลาง งัดมาตรการ คาดโทษผู้รับเหมาอย่างจริงจัง ตัดสิทธิ์รับงาน 2-4 ปี"
category: "HOT_NEWS"
language: "th"
date: 2024-11-29T06:51:40.258Z
---

# นายกฯ ฮึ่ม คาดโทษผู้รับเหมา คานเหล็กถล่ม ถนนพระราม 2 ห้ามรับงาน 2-4 ปี

[![นายกฯ ฮึ่ม คาดโทษผู้รับเหมา คานเหล็กถล่ม ถนนพระราม 2 ห้ามรับงาน 2-4 ปี](https://www.khaosod.co.th/wpapp/uploads/2024/11/ingptt.jpg "นายกฯ ฮึ่ม คาดโทษผู้รับเหมา คานเหล็กถล่ม ถนนพระราม 2 ห้ามรับงาน 2-4 ปี")](https://www.khaosod.co.th/wpapp/uploads/2024/11/ingptt.jpg)

**นายกฯ สั่ง สุริยะ บินด่วน ลงพื้นที่หาสาเหตุ คานเหล็กถล่ม ถนนพระราม 2 เร่งคุยกรมบัญชีกลาง งัดมาตรการ คาดโทษผู้รับเหมาอย่างจริงจัง ตัดสิทธิ์รับงาน 2-4 ปี**

เมื่อเวลา 12.35 น. วันที่ 29 พ.ย. 2567 ที่มหาวิทยาลัยราชภัฏเชียงใหม่ ศูนย์แม่ริม **น.ส.แพทองธาร ชินวัตร นายกรัฐมนตรี** ให้สัมภาษณ์กรณีคานเหล็กก่อสร้างบนถนนพระราม 2 ถล่ม จนทำให้มีผู้เสียชีวิตและได้รับบาดเจ็บว่า เรื่องอุบัติเหตุที่ถนนพระราม 2 เมื่อสักครู่ได้มีการพูดคุยกัน ซึ่งนายสุริยะ จึงรุ่งเรืองกิจ รองนายกรัฐมนตรี และรมว.คมนาคม กำลังจะเดินทางไปดูในพื้นที่

ด้าน**นายสุริยะ** กล่าวว่า เรื่องการก่อสร้างถนนพระราม 2 ที่วันนี้ทำให้เกิดอุบัติเหตุ จนทำให้มีผู้เสียชีวิตจำนวน 4 ราย นายกฯ มีความเป็นห่วงมาก และได้สั่งการให้ตนลงไปดูในพื้นที่ทันที เพื่อหาสาเหตุ

สิ่งสำคัญที่กระทรวงคมนาคมได้ตั้งเป้าหมายไว้นั้น ที่ผ่านมาบริษัทผู้รับเหมาชั้นพิเศษ ถ้าทำให้มีการเกิดอุบัติเหตุหรือเสียชีวิต จะมีมาตรการที่เรียกว่าสมุดพกบันทึกลงไว้ว่า ทำผิดตรงไหนบ้าง ทั้งความล่าช้าหรืออุบัติเหตุที่ทำให้เสียชีวิต

ซึ่งเรามีการประสานกับกรมบัญชีกลาง กระทรวงการคลังว่าจะมีมาตรการอะไร อย่างกรณีทำให้เกิดอุบัติเหตุจนเสียชีวิต จะมีมาตรการไม่ให้ผู้รับเหมารายนี้รับงาน 2-4 ปี ซึ่งรายละเอียดเหล่านี้ ตนจะไปคุยกับกรมบัญชีกลางอย่างเร่งด่วนให้เป็นรูปธรรม เพราะถ้าเราไม่มีมาตรการนี้ ทางผู้รับเหมาก็จะไม่สนใจที่จะต้องตั้งใจทำอย่างจริงจัง และเมื่อมีมาตรการเหล่านี้ออกมา เรื่องอุบัติเหตุและการเสียชีวิตต่างๆ ก็จะน้อยลงมาก

**“เราต้องมีความเด็ดขาดกับผู้รับเหมา แต่ที่ผ่านมาตัวมาตรการเหล่านี้ยังไม่มี เราประกาศไปแต่ยังไม่มีออกมาเป็นรูปธรรม ซึ่งเรื่องการควบคุมส่วนหนึ่งอยู่ที่กรมบัญชีกลางที่เราจะไปพูดคุยกัน และถ้ามีมาตรการออกมาจะทำให้ปัญหาลดน้อยลงไป 80-90 เปอร์เซ็นต์แน่นอน ผมคิดว่าภายในปีนี้จะทำให้เป็นรูปธรรมให้ได้”** นายสุริยะ กล่าว