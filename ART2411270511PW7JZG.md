---
layout: post
code: "ART2411270511PW7JZG"
origin_url: "https://www.khaosod.co.th/breaking-news/news_9523128"
image: "https://github.com/user-attachments/assets/91539ca8-029b-4084-8df7-7fdc1b40b8b5"
title: "เปิดโพสต์คนร้ายยิง 3 ศพ ช็อกขู่ฆ่าลูก-ลูกสะใภ้ด้วย ยกครอบครัวหนีตาย ลูกชายเปิดใจ"
description: "เปิดโพสต์คนร้ายยิง 3 ศพ ช็อกขู่ฆ่าลูก-ลูกสะใภ้ด้วย ยกครอบครัวหนีตาย ลูกชายเปิดใจ อยากให้พ่อหยุดทำเรื่องไม่ดี เพราะเสียหายเยอะ ตอนนี้ยังรักพ่อเหมือนเดิม"
category: "HOT_NEWS"
language: "th"
date: 2024-11-27T05:51:08.248Z
---

# เปิดโพสต์คนร้ายยิง 3 ศพ ช็อกขู่ฆ่าลูก-ลูกสะใภ้ด้วย ยกครอบครัวหนีตาย ลูกชายเปิดใจ

[![เปิดโพสต์คนร้ายยิง 3 ศพ ช็อกขู่ฆ่าลูก-ลูกสะใภ้ด้วย ยกครอบครัวหนีตาย ลูกชายเปิดใจ](https://www.khaosod.co.th/wpapp/uploads/2024/11/kill5454-2.jpg "เปิดโพสต์คนร้ายยิง 3 ศพ ช็อกขู่ฆ่าลูก-ลูกสะใภ้ด้วย ยกครอบครัวหนีตาย ลูกชายเปิดใจ")](https://www.khaosod.co.th/wpapp/uploads/2024/11/kill5454-2.jpg)

**เปิดโพสต์คนร้ายยิง 3 ศพ ช็อกขู่ฆ่าลูก-ลูกสะใภ้ด้วย ยกครอบครัวหนีตาย ลูกชายเปิดใจ อยากให้พ่อหยุดทำเรื่องไม่ดี เพราะเสียหายเยอะ ตอนนี้ยังรักพ่อเหมือนเดิม**

จากเหตุการณ์คนร้ายบุกยิง 3 ศพ เหตุเกิดที่บ้านฝายหิน ต.โนนม่วง อ.ศรีบุญเรือง จ.หนองบัวลำภู จากนั้นได้หลบหนีไปทาง อ.นากลาง จากการตรวจสอบของเจ้าหน้าที่พบว่าผู้เสียชีวิต 2 รายแรกเป็นพ่อลูกกัน โดยพ่อเสียชีวิตในที่เกิดเหตุ ลูกเสียชีวิตที่โรงพยาบาล ส่วนศพที่ 3 เป็นเจ้าหน้าที่ชุดรักษาความปลอดภัยหมู่บ้าน (ชรบ.)

ต่อมาทราบชื่อคนร้ายคือ นายสามารถ อายุประมาณ 57 ปี ขี่มอเตอร์ไซค์แต่งสีน้ำเงิน เสื้อแจ็กเก็ตสีดำ สอบสวนทราบว่า ก่อนเกิดเหตุคนร้ายขี่รถจักรยานยนต์มาเพื่อเคลียร์กับคนตาย ประเด็นนำบัตรเอทีเอ็มของคนตายไปกดเงินคนพิการที่ได้รับแจก 10,000 บาท โดยคนร้ายกดเอามาใช้ ภายหลังผู้ตายตรวจสอบพบว่าเงินสวัสดิการที่ได้รับ ถูกกดไปก่อนหน้าแล้ว จึงไปแจ้งความกับตำรวจ สภ.ศรีบุญเรือง เนื่องจากทวงถามแล้วไม่ยอมรับ ภายหลังเมื่อไปแจ้งความเจ้าหน้าที่นัดไปเคลียร์ในวันนี้เวลา 10.00 น. แต่สุดท้ายผู้ต้องหามาก่อเหตุดังกล่าว

[![](https://www.khaosod.co.th/wpapp/uploads/2024/11/kill5454-1.png)](https://www.khaosod.co.th/wpapp/uploads/2024/11/kill5454-1.png)

สำหรับความคืบหน้า เมื่อวันที่ 27 พ.ย.67 นายปัง อายุ 28 ปี ลูกชายของคนร้ายที่ก่อเหตุ อาศัยอยู่ใน อ.บ้านดุง จ.อุดรธานี เปิดใจว่า ตนมีภรรยาอยู่ อ.บ้านดุง ก่อนเกิดเหตุเห็นพ่อโพสต์เฟซบุ๊กในลักษณะจะมาเอาชีวิตครอบครัวของแฟนสาวและแม่ยาย ทำให้ตอนนี้ต้องยกครอบครัวหลบหนี เพราะกลัวจะมาก่อเหตุซ้ำอีก โดยตนเองอยากให้พ่อมอบตัว อย่าไปก่อเหตุอีก

[![](https://www.khaosod.co.th/wpapp/uploads/2024/11/kill5454-3.png)](https://www.khaosod.co.th/wpapp/uploads/2024/11/kill5454-3.png)

นายปัง เปิดใจว่า ตอนนี้อยากให้พ่อหยุดทำเรื่องไม่ดี เพราะเสียหายเยอะ ตอนนี้ยังรักพ่อเหมือนเดิม

ส่วนลูกสะใภ้ของผู้ก่อเหตุ กล่าวว่า ไม่รู้สาเหตุที่พ่อของสามีโกรธแค้น ตอนนี้กลัวมาก เพราะลูกก็ยังเล็ก ที่ผ่านมาก็ส่งเงินให้พ่อสามีตลอด

[![](https://www.khaosod.co.th/wpapp/uploads/2024/11/kill5454-2.png)](https://www.khaosod.co.th/wpapp/uploads/2024/11/kill5454-2.png)

ด้านแม่ยายของนายปัง กล่าวว่า ไม่ได้ผิดใจอะไรกัน แต่คนร้ายเป็นคนคิดมาก โดยเห็นคนร้ายโพสต์เฟซบุ๊กทำให้กลัวมาก เพราะก่อนหน้านี้เคยได้ยินพูดว่าใครทำให้ไม่พอใจจะฆ่าหมด

เมื่อตรวจสอบไปยังเฟซบุ๊กของมือปืนที่ก่อเหตุพบข้อความว่า “คืนนี้นอนไม่ได้ เขานัดไปโรงพัก อยากรู้มันจะจบแบบไหน เป็นคนที่อยากรู้จบดีรึ” และโพสต์อีกว่า “เราจะทำเพื่อใคร ชีวิตนี้ลูกเราก็ไม่สนใจ เราจะเป็นคนชั่วหรือคนดีๆวะ ชีวิตนี้”

**ขอบคุณที่มาภาพ เที่ยงวันทันเหตุการณ์**