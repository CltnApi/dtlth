---
layout: post
code: "ART24112007329FQ7PB"
origin_url: "https://www.khaosod.co.th/breaking-news/news_9513706"
image: "https://github.com/user-attachments/assets/b71673a7-5943-4434-a5d3-e49cb0462612"
title: "แอม ไซยาไนด์ ไม่สลด หลัง ศาลพิพากษาประหารชีวิต จำเลยทั้ง 3 หันคุย-หัวเราะกัน
                    ด่วน ศาล ประหารชีวิต แอม ไซยาไนด์ อดีตสามีคุก1ปี 4เดือน ทนายพัช2ปี"
description: "แอม ไซยาไนด์ ไม่สลด หลัง ศาลพิพากษาประหารชีวิต บางจังหวะ จำเลยทั้ง 3 หันมาคุยกันแล้วหัวเราะ แม่ก้อย ขอบคุณศาลให้ความยุติธรรม "
category: "HOT_NEWS"
language: "th"
date: 2024-11-20T07:36:54.984Z
---

# แอม ไซยาไนด์ ไม่สลด หลัง ศาลพิพากษาประหารชีวิต จำเลยทั้ง 3 หันคุย-หัวเราะกัน
                    ด่วน ศาล ประหารชีวิต แอม ไซยาไนด์ อดีตสามีคุก1ปี 4เดือน ทนายพัช2ปี

[![แอม ไซยาไนด์ ไม่สลด หลัง ศาลพิพากษาประหารชีวิต จำเลยทั้ง 3 หันคุย-หัวเราะกัน](https://www.khaosod.co.th/wpapp/uploads/2024/11/AM.jpg "แอม ไซยาไนด์ ไม่สลด หลัง ศาลพิพากษาประหารชีวิต จำเลยทั้ง 3 หันคุย-หัวเราะกัน")](https://www.khaosod.co.th/wpapp/uploads/2024/11/AM.jpg)

**แอม ไซยาไนด์ ไม่สลด หลัง ศาลพิพากษาประหารชีวิต บางจังหวะ จำเลยทั้ง 3 หันมาคุยกันแล้วหัวเราะ แม่ก้อย ขอบคุณศาลให้ความยุติธรรม**

หลัง ศาลอาญา ถ.รัชดาภิเษก อ่านคำพิพากษา ประหารชีวิต **นางสรารัตน์ (สงวนนามสกุล)** หรือ **แอม ไซยาไนด์** อายุ 36 ปี จำเลยที่ 1 ความผิดฐานฆ่าอื่นโดยไตร่ตรองไว้ก่อน เพื่อตระเตรียมการหรือเพื่อสะดวกในการที่จะกระทำความผิดอย่างอื่น, ชิงทรัพย์เป็นเหตุให้ผู้อื่นถึงแก่ความตาย, ปลอมปนอาหาร ยาหรือเครื่องอุปโภคอื่นใด เพื่อบุคคลอื่นเสพหรือใช้ และการปลอมปนนั้นเป็นเหตุให้บุคคลอื่นถึงแก่ความตาย

ส่วน **พ.ต.ท.วิฑูรย์ (สงวนนามสกุล)** อายุ 40 ปี อดีตสามี และอดีตรองผกก.สภ.สวนผึ้งจำเลยที่ 2 และ **น.ส.ธันย์นิชา (สงวนนามสกุล)** หรือ **ทนายพัช** จำเลยที่ 3 มีความผิดฐาน ช่วยเหลือจำเลยที่ 1 มิต้องรับโทษหรือรับโทษน้อยลง และซ่อนเร้นทำลายหลักฐาน ลงโทษจำคุกคนละ 2 ปี

เเต่ **พ.ต.ท.วิฑูรย์** จำเลยที่ 2 ให้การเป็นประโยชน์ลดโทษ 1 ใน 3 คงจำคุก 1 ปี 4 เดือน เเละให้ชดใช้ค่าเสียหายเเก่โจทก์ร่วม 2 ล้าน 4 เเสนบาทเศษ

ผู้สื่อข่าวรายงานว่าสำหรับคดีนี้ศาลใช้เวลาอ่านคำพิพากษาประมาณ 3 ชั่วโมงเศษ ตั้งเเต่ช่วง 09.30 – 12.30 น.เศษ บรรยากาศ เจ้าหน้าที่กรมราชทัณฑ์เบิกตัว **แอม** มาจากทัณฑสถานหญิงกลาง เจ้าตัวมีสีหน้าเรียบเฉย สวมแว่นตา สวมหน้ากากอนามัยสีน้ำเงิน ร่างกายซูบผอมลง

ตลอดการฟังคำพิพากษา **แอม** หันมาคุยกับ **ทนายพัช** ตลอด โดยไม่หันไปทางสามี(จำเลยที่ 2) เลย ซึ่งตำแหน่งการยืนฟังคือ จำเลยที่ 1 หรือ **แอม** ยืนตรงกลาง **ทนายพัช** (จำเลยที่ 3) ยืนด้านซ้าย **พ.ต.ท.วิฑูรย์** ( จำเลยที่ 2) ด้านขวามีสีหน้าเรียบเฉย ตลอดการฟังคำพิพากษา

**ทันทีที่ ได้ยินคำพิพากษา จำเลยทั้ง 3 คน ไม่มีท่าทีสลดหรือแสดงอาการเสียใจ และมีบางจังหวะที่จำเลยทั้ง 3 หันมาคุยกันแล้วหัวเราะออกมา**

ส่วนมารดาและครอบครัวของ **น.ส.ก้อย** ผู้เสียชีวิต หลังฟังคำพิพากษาต่างร้องไห้โฮ กอดกันด้วยความดีใจและโผเข้ากอดกัน

ขณะที้ภายหลังมีคำพิพากษา นางพิน แม่ของนางสาวก้อย เปิดใจพร้อมน้ำตา กล่าวขอบคุณที่ศาลให้ความยุติธรรม และอยากจะบอกกับลูกสาวว่า “ได้รับความเป็นธรรมแล้ว ขอให้นอนหลับให้สบาย ไม่มีอะไรที่ต้องห่วง”

นอกจากนี้ นางพิน ยังกล่าวอีกว่า ทันทีที่ได้เจอหน้า แอม ไซยาไนด์ ในห้องพิจารณาคดี ด้วยความที่ตนยังรู้สึกโกรธแค้นไม่อยากจะมองหน้า แต่พอเหลือบไปเห็นสายตาแอม ก็ยังดูปกติ ไม่มีท่าทีสลด ขนาดศาลมีคำพิพากษาให้ประหารชีวิต แอมก็ยังดูเป็นปกติ

ด้าน **นายเดชา กิตติวิทยานันท์** ทนายความเปิดเผยว่า วันนี้ศาลได้ให้ความเป็นธรรมกับผู้เสียหาย ซึ่งวันนี้ถือว่าเป็นครั้งแรกที่ศาลพิพากษา แต่มีการพูดถึงพยานจากคดีอื่นด้วย ซึ่งสามารถนำคำพิพากษาในคดีนี้เป็นแนวทางในการพิพากษาคดีอื่นที่เกี่ยวกับแอมและมีการเสียชีวิตอีกด้วย

ส่วนคดีอื่นที่เกี่ยวกับแอม พนักงานอัยการจะนำสำนวนอีก 14 คดี ของ แอม ไซยาไนด์ มามอบให้กับศาลในวันอังคารที่จะถึงนี้.