---
layout: post
code: "ART2411181117FIKUBT"
origin_url: "https://www.khaosod.co.th/sports/news_9510994"
image: "https://github.com/user-attachments/assets/c943229e-ec34-40c4-b5d6-6195758089cb"
title: "ลุค-ลลดา คว้าแชมป์ Cable Wakeboard & Wakeskate ประเทศไทย ลุยซีเกมส์"
description: "สมาคมกีฬาเอ็กซ์ตรีมแห่งประเทศไทย จัดการแข่งขัน Cable Wakeboard & Wakeskate ชิงแชมป์ประเทศไทย ที่สนาม ESC Thai Wake Park ปทุมธานี แบ่งเป็นรุ่นอาย"
category: "SPORTS"
language: "th"
date: 2024-11-18T11:26:34.430Z
---

# ลุค-ลลดา คว้าแชมป์ Cable Wakeboard & Wakeskate ประเทศไทย ลุยซีเกมส์

[![ลุค-ลลดา คว้าแชมป์ Cable Wakeboard & Wakeskate ประเทศไทย ลุยซีเกมส์](https://www.khaosod.co.th/wpapp/uploads/2024/11/cropped_GettyImages-2185273423.jpg "ลุค-ลลดา คว้าแชมป์ Cable Wakeboard & Wakeskate ประเทศไทย ลุยซีเกมส์")](https://www.khaosod.co.th/wpapp/uploads/2024/11/cropped_GettyImages-2185273423.jpg)

สมาคมกีฬาเอ็กซ์ตรีมแห่งประเทศไทย จัดการแข่งขัน Cable Wakeboard & Wakeskate ชิงแชมป์ประเทศไทย ที่สนาม ESC Thai Wake Park ปทุมธานี แบ่งเป็นรุ่นอายุ 14,18 ปี และประชาชนทั่วไป โดยรายการนี้จำกัดเฉพาะนักกีฬาสัญชาติไทยเท่านั้น เพราะเป็นสนามแข่งขันเพื่อคัดเลือกนักกีฬาทีมชาติไทยเข้าร่วมการแข่งขันกีฬาซีเกมส์ในปีหน้าที่ไทยเป็นเจ้าภาพ

ไฮไลต์อยู่ที่การแข่งขันในรุ่นประชาชนทั่วไปทั้งชายและหญิง โดยฝ่ายชาย ลุค อธิราช คาร์ริค นักกีฬาลูกครึ่งไทย-อังกฤษ ทำคะแนนในรอบแรกเพียง 45.33 คะแนน แต่ในรอบที่ 2 เจ้าตัวระเบิดฟอร์มโชว์ท่วงท่าได้อย่างสมบูรณ์แบบกดไป 90.00 คะแนน ทำให้คว้าอันดับ 1 ไปครอง พร้อมสิทธิ์เป็นตัวแทนทีมชาติไทยในซีเกมส์ 2025 ส่วนอันดับ 2 เป็นของ ศราวุธ เนียมขุน ทำได้ 87.33 คะแนน และอันดับ 3 เป็นของ พีรณัฐ ฟักทองอยู่

ส่วนฝ่ายหญิง ลลดา หลิว นักกีฬาดาวรุ่งวัยเพียง 16 ปี คว้าแชมป์ไปครอง หลังทำผลงานเข้าตากรรมการในรอบสุดท้ายทำคะแนนไป 72.00 คะแนน พร้อมกับเป็นตัวแทนทีมชาติไทยของฝ่ายหญิงได้สำเร็จ ส่วนอันดับ 2 เป็นของแพรพิมพ์ พิพัฒน์สวัสดิ์ อีกหนึ่งนักกีฬาดาวรุ่งวัย 17 ปี คว้าอันดับ 2 ด้วยคะแนน 63.00 คะแนน ส่วนอันดับ 3 เป็นของ ภัคธนัญ ไกรสุวรรณสาร ทำได้ 49.33 คะแนน

หลังกลายเป็นตัวแทนทีมชาติไทยของฝ่ายหญิงได้สำเร็จ ลลดา หลิว เปิดใจว่า ” ดีใจกับการติดทีมชาติครั้งนี้ เพราะเคยติดทีมชาติมาแล้วในรุ่น 14 ปี และคว้าอันดับ 3 ของโลกมาครองในปี 2022 ปีนี้เธอตั้งใจกับการคัดตัวครั้งนี้มาก และเมื่อทำสำเร็จมันคือมีแรงบันดาลใจในการฝึกซ้อมมากขึ้นไปอีก”

โดยในกีฬาซีเกมส์ ที่ไทยเป็นเจ้าภาพในปีหน้าระหว่างวันที่ 9 – 20 ธันวาคม 2568 ซึ่งกีฬาเอ็กซ์ตรีมเป็น 1 ใน 50 ชนิดกีฬาที่ถูกบรรจุเข้าแข่งขันรวม 8 ประเภทกีฬา แบ่งเป็น กีฬาทางน้ำ 4 ประเภทกีฬา ได้แก่ WATER SKI TEAM, WAKESURF TEAM, WAKEBOARD TEAM และ CABLE WAKEBOARD TEAM และกีฬาทางบกอีก 4 ประเภทกีฬา ได้แก่ SKATEBOARD PARK MEN, SKATEBOARD PARK WOMEN, SKATEBOARD STREET MEN และ SKATEBOARD STREET WOWEN