---
layout: post
code: "ART2411220132A8O6NK"
origin_url: "https://www.khaosod.co.th/special-stories/news_9516099"
image: "https://github.com/user-attachments/assets/e9b44e1d-c405-49c9-b2c8-88714c9449e1"
title: "อัปเดตล่าสุด แจกเงินดิจิทัล แจกเงินสด 10,000 บาท เฟส 2 เฟส 3"
description: "อัปเดตล่าสุด แจกเงินดิจิทัล แจกเงินสด 10,000 บาท เฟส 2 เฟส 3 เช็กรายละเอียดที่นี่ กลุ่มผู้สูงอายุ 60 ปีขึ้นไป ลงทะเบียนแอปฯ ทางรัฐ ไม่สำเร็จ ทำอย่างไร"
category: "SPECIAL_STORIES"
language: "th"
date: 2024-11-22T01:42:09.490Z
---

# อัปเดตล่าสุด แจกเงินดิจิทัล แจกเงินสด 10,000 บาท เฟส 2 เฟส 3

[![อัปเดตล่าสุด แจกเงินดิจิทัล แจกเงินสด 10,000 บาท เฟส 2 เฟส 3](https://www.khaosod.co.th/wpapp/uploads/2024/11/Give-away-digital-money.jpg "อัปเดตล่าสุด แจกเงินดิจิทัล แจกเงินสด 10,000 บาท เฟส 2 เฟส 3")](https://www.khaosod.co.th/wpapp/uploads/2024/11/Give-away-digital-money.jpg)

**อัปเดตล่าสุด แจกเงินดิจิทัล แจกเงินสด 10,000 บาท เฟส 2 เฟส 3 เช็กรายละเอียดที่นี่ กลุ่มผู้สูงอายุ 60 ปีขึ้นไป ลงทะเบียนแอปฯ ทางรัฐ ไม่สำเร็จ ทำอย่างไร**

วันที่ 22 พ.ย.2567 ‘[ข่าวสดออนไลน์](https://www.khaosod.co.th/home)‘ ติดตามความคืบหน้าการ กระทรวงการคลัง โดย กรมบัญชีกลาง แจกเงินสด 10,000 บาท เฟส 2 ให้กับกลุ่มผู้สูงอายุ 60 ปีขึ้นไป รวมถึงการแจกเงินดิจิทัล เฟส 3 ให้กับประชาชนที่ลงทะเบียนผ่านแอปพลิเคชัน “ทางรัฐ” ไว้ก่อนหน้านี้ ซึ่งจะเกิดขึ้นในช่วงเดือนเม.ย.-มิ.ย.2568

ภายหลังการประชุมคณะกรรมการนโยบายกระตุ้นเศรษฐกิจ 1/2567 ที่มี น.ส.แพทองธาร ชินวัตร นายกรัฐมนตรี เป็นประธาน เมื่อวันที่ 19 พ.ย.ที่ผ่านมา พร้อมหน่วยงานที่เกี่ยวข้อง มีมติเห็นชอบ มาตรการแจกเงิน 10,000 บาท เฟส 2 ให้กับกลุ่มผู้สูงอายุที่มีอายุ 60 ปีขึ้นไป รวม 4 ล้านคน ใช้งบประมาณ 40,000 ล้านบาท

นายพิชัย ชุณหวชิร รองนายกรัฐมนตรีและรมว.คลัง กล่าวว่า การเติมเงิน 10,000 บาท เฟส 2 เราดูกลุ่มคนที่เราคิดว่ามีความจำเป็น คือ กลุ่มที่มีอายุ 60 ปีขึ้นไป ซึ่งมี 3-4 ล้านคน สามารถทำได้ทันที

สำหรับกลุ่มคนที่เหลือจะดูความพร้อมของระบบ ซึ่งน่าจะประมาณเดือนเม.ย.-มิ.ย.2568 จะเป็นช่วงที่เราได้ทบทวนและดูว่าจะมีการทำต่อไปหรือไม่ คณะกรรมการจึงมอบกระทรวงการคลังไปดำเนินการเติมเงิน 10,000 บาทให้กับผู้สูงอายุ 60 ปีขึ้นไป

นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง กล่าวว่า ไม่เกินช่วงตรุษจีน 2568 สามารถเติมเงินสำหรับกลุ่มผู้สูงอายุเกิน 60 ได้ โดยเป็นผู้สูงอายุที่เป็นกลุ่มเปราะบางเช่นกัน ไม่ใช่ว่าผู้สูงอายุทุกคนจะได้ แต่ต้องเป็นผู้สูงอายุที่ลงทะเบียนผ่านแอปฯ ทางรัฐ มีการตรวจสอบสิทธิครบถ้วน และไม่ใช่กลุ่มที่ได้เงิน 10,000 บาทในเฟสแรกไปแล้ว

เป็นกลุ่มผู้สูงอายุที่ค่อนข้างลำบาก เพราะมีรายได้ไม่เกิน 70,000 บาท และมีเงินในบัญชีธนาคารไม่เกิน 5 แสนบาทตามที่กำหนดไว้ โดยโอนเงินสดเหมือนเดิม จำนวน 4 ล้านราย ใช้งบประมาณ 4 หมื่นล้านบาท

สำหรับโครงการเติมเงิน 10,000 บาท ผ่านดิจิทัลวอลเลต เฟส 3 จะใช้วงเงินที่เหลืออีก 1.4 แสนล้านบาท รัฐบาลคาดจะเริ่มได้ช่วงเดือนเมษายน-มิถุนายน 2568 หลังจากทดสอบระบบดิจิทัลวอลเลตเสร็จสมบูรณ์แล้ว โดยกลุ่มนี้จะได้รับเงิน 10,000 บาท ในระบบดิจิทัลวอลเลตเท่านั้น จะไม่มีการแจกเป็นเงินสด

ส่วนการลงทะเบียนในรอบกลุ่มผู้ไม่มีสมาร์ทโฟนอยู่ระหว่างการพิจารณา และจะเปิดให้ลงทะเบียนได้ในเร็ว ๆ นี้

ผู้สื่อข่าวรายงานว่า ส่วนผู้ลงทะเบียนแอปฯทางรัฐที่ลงทะเบียนไว้ก่อนหน้านี้มีประมาณ 36 ล้านคน เมื่อหักจำนวนกลุ่มเปราะบางที่ได้รับเงินสดกลุ่มแรก 14.5 ล้านคน ใช้งบประมาณ 1.45 แสนล้านบาท

และที่กำลังจะจ่ายกลุ่มอายุ 60 ปีขึ้นไปอีกจำนวน 4 ล้านคนในช่วงตรุษจีน2568 เป็นเงิน 40,000 ล้านบาท เท่ากับว่ามีผู้ที่จะได้เงินในเฟส 1 และ เฟส 2 รวมกัน 18.5 ล้านคน เป็นเงิน 1.85 แสนล้านบาท

ขณะที่ ยังมีผู้ที่ลงทะเบียนไว้ และยังไม่ได้รับเงิน 17.5 ล้านคน แต่กระทรวงการคลังระบุว่าจะใช้งบประมาณในเฟส 3 จำนวน 1.4 แสนล้าน ถ้าจ่ายรายละ 10,000 บาท จำนวนงบประมาณที่ตั้งไว้อาจไม่เพียงพอหรือไม่ ยกเว้นว่าอาจจะมีจำนวนคนที่ซ้ำซ้อนกันใน เฟส 1 และ 2 หรือมีประชาชนบางส่วนอาจไม่ขอรับเงินดังกล่าว

สำหรับผู้สูงอายุ 60 ปีที่ลงทะเบียนผ่านแอปฯทางรัฐไม่สำเร็จ หรือยืนยันตัวตนไม่ผ่าน รวมถึงกลุ่มเปราะบางที่ไม่มีสมาร์ทโฟน จะมีโอกาสลงทะเบียนเก็บตกได้รับเงินสด 10,000 บาทหรือไม่นั้น

นายจุลพันธ์ กล่าวว่า เรื่องนี้กำลังพิจารณา หากทำทันก็อาจจะเปิดให้มีโอกาสรับเงินสดได้ หากไม่ทันอาจจะให้ไปรวมอยู่ในกลุ่มใช้จ่ายผ่านดิจิทัลวอลเลต ซึ่งตรงนี้ยังไม่ได้ข้อสรุป ขอให้อดใจรอ แต่ยืนยันว่าทุกคนที่ลงทะเบียนและได้สิทธิจะได้รับเงิน 10,000 บาทแน่นอน

โหลดแอปฯทางรัฐผ่านระบบ App Store : [คลิก](https://apps.apple.com/th/app/%E0%B8%97%E0%B8%B2%E0%B8%87%E0%B8%A3-%E0%B8%90/id1514331336)  
โหลดแอปฯทางรัฐผ่านระบบ Google Play : [คลิก](https://play.google.com/store/apps/details?id=th.or.dga.citizenportal&hl=th&gl=US&pli=1)