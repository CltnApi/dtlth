---
layout: post
code: "ART2411061447VU5AR3"
origin_url: "https://www.khaosod.co.th/special-stories/news_9493682"
image: "https://github.com/user-attachments/assets/d069abe1-23fb-425f-b016-d86a5ec5ba64"
title: "วัดป่าวังน้ำเย็น แจงปม อดีตพระปลัดรองเจ้าอาวาส เปย์สาวฉ่ำ 2 ล้าน ไม่เกี่ยวเงินวัด"
description: "วัดป่าวังน้ำเย็น แจงปม อดีตพระปลัดรองเจ้าอาวาส เปย์สาวฉ่ำ 2 ล้าน ไม่เกี่ยวเงินวัด เผยมีคณะกรรมการควบคุมดูแลบัญชีวัดตามระเบียบ"
category: "SPECIAL_STORIES"
language: "th"
date: 2024-11-06T14:52:49.813Z
---

# วัดป่าวังน้ำเย็น แจงปม อดีตพระปลัดรองเจ้าอาวาส เปย์สาวฉ่ำ 2 ล้าน ไม่เกี่ยวเงินวัด

[![วัดป่าวังน้ำเย็น แจงปม อดีตพระปลัดรองเจ้าอาวาส เปย์สาวฉ่ำ 2 ล้าน ไม่เกี่ยวเงินวัด](https://www.khaosod.co.th/wpapp/uploads/2024/11/temple-2.jpg "วัดป่าวังน้ำเย็น แจงปม อดีตพระปลัดรองเจ้าอาวาส เปย์สาวฉ่ำ 2 ล้าน ไม่เกี่ยวเงินวัด")](https://www.khaosod.co.th/wpapp/uploads/2024/11/temple-2.jpg)

**วัดป่าวังน้ำเย็น แจงปม อดีตพระปลัดรองเจ้าอาวาส เปย์สาวฉ่ำ 2 ล้าน ไม่เกี่ยวเงินวัด เผยมีคณะกรรมการควบคุมดูแลบัญชีวัดตามระเบียบ**

หลังจากเพจคุณท้าวศรีสุวรรณภิรมย์ภักดี โพสต์ข้อความพร้อมภาพประกอบพระปลัดรูปหนึ่ง ที่มีตำแหน่งเป็นถึงรองเจ้าอาวาสวัดดัง จ.มหาสารคาม ระบุว่า “พระปลัดใจป๋า เปย์สีกาไม่อั้น ซุกเลี้ยงอยู่หรู ขอเงินได้เงิน ขอรถได้รถ โอนแล้วแถมเงินสดใจป๋าสุดๆ” ทั้งยังระบุชื่อ พระปลัดทินพล ชยาภิภู รองเจ้าอาวาสวัดพุทธวนาราม (วัดป่าวังน้ำเย็น) ต.เกิ้ง อ.เมืองมหาสารคาม

ต่อมาทางวัดป่าวังน้ำเย็นได้เรียกตัวพระทินพลมาพบและให้ลาสิกขาไปแล้ว ซึ่งกระบวนการสงฆ์ถือเป็นอันสิ้นสุด แต่โลกออนไลน์ยังคงขุดค้นต่อเนื่อง ทั้งเรื่องการใช้เงินของพระทินพลที่นำไปให้หญิงสาวคนสนิท ซึ่งพบมีการโพสต์สลิปโอนเงินให้มากถึง 2 ล้านบาท โดยตั้งข้อสงสัยถึงแหล่งที่มาของเงิน และเครือข่ายการสร้างวัตถุมงคลที่ระดมจัดสร้างจำนวนมากในช่วงหลายปีที่ผ่านมาว่ามีความโปร่งใสหรือไม่

ล่าสุดทางวัดป่าวังน้ำเย็นได้ออกแถลงการณ์ต่อกรณีที่มีข่าวของพระปลัดทินพล ชยาภิภู ซึ่งมีพฤติกรรมที่ไม่เหมาะสม โดยมีการชี้แจงถึงการจัดเก็บและจัดสรรเงินทำบุญของทางวัดพุทธวนาราม ดังนี้

1.พระสงฆ์ที่ปรากฏภาพตามข่าว คือพระปลัดทินพล ชยาภิภู ตําแหน่งรองเจ้าอาวาสวัดพุทธวนาราม (วัดป่าวังน้ำเย็น) ตําบลเกิ้ง อำเภอเมืองมหาสารคาม จังหวัดมหาสารคาม โดยข้อเท็จจริงทางพระปลัดทินพล ชยาภิภู ได้ลาออกจากการเป็นรองเจ้าอาวาสวัดพุทธวนาราม (วัดป่าวังนํ้าเย็น) เมื่อวันที่ 3 พฤศจิกายน 2567

2.พระปลัดทินพล ชยาภิภู จะจำวัดอยู่ที่วัดมหาชัยเป็นหลัก โดยไม่ได้เข้ามาจําวัดอยู่ที่วัดพุทธวนาราม (วัดป่าวังน้ำเย็น) แต่ก็เข้าช่วยงานที่วัดเป็นครั้งคราว ในช่วงวันสําคัญทางศาสนา หรือมีงานพิธีต่างๆ ภายในวัด

3.คณะกรรมการวัดได้มีมติให้ดําเนินการทําหนังสือแจ้งต่อทางคณะสงฆ์จังหวัดมหาสารคาม เพื่อให้เข้าสู่กระบวนการของทางคณะสงฆ์ คือตั้งคณะกรรมการตรวจสอบ ตามอำนาจหน้าที่ตามพระธรรมวินัย ตามคณะการปกครอง ตั้งแต่เจ้าคณะตําบล จนถึงเจ้าคณะจังหวัด เพื่อทําการตรวจสอบข้อเท็จจริงที่เกิดขึ้น

4.คณะสงฆ์และเจ้าอาวาสวัดพุทธวนารามได้เรียกพระปลัดทินพล ชยาภิภู มาพบเพื่อสอบสวนข้อเท็จจริง โดยพระปลัดได้รับทราบข้อกล่าวหาตามข่าวและเห็นว่าเพื่อไม่ให้เกิดความเสื่อมเสียต่อวัดและคณะสงฆ์ จึงได้ขอลาสิกขา โดยมีพระครูปลัดอาจริยวัฒน์ เจ้าอาวาสวัดพุทธวนาราม เป็นผู้ให้การลาสิกขา และมีเจ้าคณะผู้ปกครองรับทราบและเป็นพยานในการลาสิกขา เมื่อวันที่ 4 พฤศจิกายน 2567 เวลา 23.00 นาฬิกา โดยประมาณ

5.ทั้งนี้ทางวัดพุทธวนาราม (วัดป่าวังนํ้าเย็น) ขอแจ้งให้ทราบโดยทั่วกัน เกี่ยวกับการบริหารจัดการเงิน ผลประโยชน์ของวัด ตลอดจนรายได้จากการจัดประโยชน์ศาสนสมบัติของวัด รวมทั้งเงินที่วัดได้มาโดยวิธีอื่น นอกจากเงินการกุศล ต้องโอนเข้าบัญชีในนามของวัด โดยมีคณะกรรมการ ไวยาวัจกร ควบคุมและกํากับดูแลการใช้จ่ายภายในวัดตามระเบียบ ซึ่งพระปลัดทินพล ชยาภิภู ไม่มีอํานาจหน้าที่ในการนําเงินและการเบิกจ่ายเงินต่างๆ ของวัดแต่อย่างใด

วัดป่าวังน้ำเย็น แจงปมเงิน อดีตพระปลัดรองเจ้าอาวาส เปย์สาวฉ่ำ 2 ล้าน