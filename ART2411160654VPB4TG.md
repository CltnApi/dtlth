---
layout: post
code: "ART2411160654VPB4TG"
origin_url: "https://www.khaosod.co.th/breaking-news/news_9508313"
image: "https://github.com/user-attachments/assets/b7b49e89-7d95-44f1-923d-7626c82ef4e4"
title: "เปิดมูลเหตุ ออกหมายจับ เจ๊พัช กฤษอนงค์ 2 ข้อหา เผยหลักฐานเด็ด"
description: "เปิดมูลเหตุ กองปราบ ออกหมายจับ เจ๊พัช กฤษอนงค์ 2 ข้อหา เผยหลักฐานเด็ด แฉพฤติกรรม หลังคดีดิไอคอนกลายเป็นข่าวดัง เหล่าบอสให้การสอดคล้อง"
category: "HOT_NEWS"
language: "th"
date: 2024-11-16T07:34:39.474Z
---

# เปิดมูลเหตุ ออกหมายจับ เจ๊พัช กฤษอนงค์ 2 ข้อหา เผยหลักฐานเด็ด

[![เปิดมูลเหตุ ออกหมายจับ เจ๊พัช กฤษอนงค์ 2 ข้อหา เผยหลักฐานเด็ด](https://www.khaosod.co.th/wpapp/uploads/2024/11/Crime-Suppression-Division-2.jpg "เปิดมูลเหตุ ออกหมายจับ เจ๊พัช กฤษอนงค์ 2 ข้อหา เผยหลักฐานเด็ด")](https://www.khaosod.co.th/wpapp/uploads/2024/11/Crime-Suppression-Division-2.jpg)

**เปิดมูลเหตุ กองปราบ ออกหมายจับ เจ๊พัช กฤษอนงค์ 2 ข้อหา เผยหลักฐานเด็ด แฉพฤติกรรม หลังคดีดิไอคอนกลายเป็นข่าวดัง เหล่าบอสให้การสอดคล้อง**

วันที่ 16 พ.ย.2567 รายงานข่าวแจ้งว่า สำหรับมูลเหตุสำคัญที่นำมาสู่การออกหมายจับและเข้าจับกุม น.ส.กฤษอนงค์ สุวรรณวงศ์ หรือ เจ๊พัช ประธานอำนวยการศูนย์ประสานงานส่งเสริมเครือข่าย-ออนไลน์ นั้น

เนื่องจากพบหลักฐานเป็นเส้นทางการเงินที่ นายวรัตน์พล วรัทย์วรกุล หรือ บอสพอล โอนเข้าบัญชีของมูลนิธิต่อต้านโกง-แชร์ลูกโซ่ “กฤษอนงค์ต้านโกง” จำนวน 4.5 แสนบาท รวมไปถึงเงินสดที่บอสพอลนำไปมอบให้อีก 3 แสนบาท

สอดคล้องกับคำให้การของพยานบุคคลต่าง ๆ ที่ให้การไปในทิศทางเดียวกันว่า หลังมีการเปิดโปงธุรกิจเครือข่ายดิไอคอน จนเป็นข่าวดังขึ้นมา น.ส.กฤษอนงค์ ได้เข้าไปพูดคุยกับบอสพอล และคนใกล้ชิด

เพื่อขอเรียกเงินจำนวน 7.5 แสนบาท แลกกับการไม่พาผู้เสียหายไปแจ้งความร้องทุกข์เพิ่ม หรือไม่เปิดโปงเรื่องราวให้บริษัทเสียหายไปมากกว่านี้ พร้อมทั้งพยายามพูดปลอบประโลมให้คำแนะนำทางคดีต่าง ๆ จนบอสพอลต้องจำยอมจ่ายเงินรวมจำนวน 7.5 แสนบาทให้ตามที่ น.ส.กฤษอนงค์ เรียกร้อง

นอกจากนี้ ฝั่งบอสคดีดิไอคอน รวมถึงพยานบุคคลต่าง ๆ ยังให้การสอดคล้องกันว่า ตัว น.ส.กฤษอนงค์ ยังมีการพูดแอบอ้างเรียกเงินบางส่วนเพิ่ม อ้างว่าจะนำไปมอบให้กับเจ้าหน้าที่ หรือผู้หลักผู้ใหญ่ สอดคล้องกับหลักฐานจนเป็นเหตุให้มีการออกหมายจับ

แนวทางสืบสวนเจ้าหน้าที่ยังทราบอีกว่า แม้ น.ส.กฤษอนงค์ จะมีส่วนสำคัญในการเป็นตัวกลางเจรจากับบอสพอล จนทำให้ บอสพอล ยอมจ่ายเงินชดใช้คืนให้กลุ่มผู้เสียหายจำนวน 10 ล้านบาท

แต่ภายหลังกลับพบว่า น.ส.กฤษอนงค์ นั้น กลับไปเรียกเก็บเงินคืนจากผู้เสียหายคิดเป็นเงินร้อยละ 20 ของเงินที่ผู้เสียหายได้กลับคืนอีกด้วย