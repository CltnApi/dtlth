---
layout: post
code: "ART2411210351OJ5M9V"
origin_url: "https://www.khaosod.co.th/entertainment/news_9514722"
image: "https://github.com/user-attachments/assets/a65eb9f8-d139-42bb-86a3-f0485a004d66"
title: "โอปอล สุชาตา ไม่ติดใจผลตัดสิน สิ่งที่ได้รับมีคุณค่า แอนโทเนีย ลั่นมงสามคนไทย"
description: "โอปอล สุชาตา ไม่ติดใจผลตัดสิน รับเสียใจลึกๆก็มีน้ำตาคลอ แม้ไม่ได้ตำแหน่งแต่สิ่งที่ได้รับมีคุณค่า ด้าน แอนโทเนีย โผกอด พูดซึ้ง น้องคือมงสามของคนไทย"
category: "ENTERTAINMENT"
language: "th"
date: 2024-11-21T03:56:06.262Z
---

# โอปอล สุชาตา ไม่ติดใจผลตัดสิน สิ่งที่ได้รับมีคุณค่า แอนโทเนีย ลั่นมงสามคนไทย

[![โอปอล สุชาตา ไม่ติดใจผลตัดสิน สิ่งที่ได้รับมีคุณค่า แอนโทเนีย ลั่นมงสามคนไทย](https://www.khaosod.co.th/wpapp/uploads/2024/11/opalcomebackthailand2111679998.jpg "โอปอล สุชาตา ไม่ติดใจผลตัดสิน สิ่งที่ได้รับมีคุณค่า แอนโทเนีย ลั่นมงสามคนไทย")](https://www.khaosod.co.th/wpapp/uploads/2024/11/opalcomebackthailand2111679998.jpg)

คึกคักต้อนรับกลับประเทศไทย โอปอล สุชาตา เผยแฮปปี้มาก ไม่ติดใจผลตัดสิน รับเสียใจลึกๆก็มีน้ำตาคลอ แม้ไม่ได้ตำแหน่งแต่สิ่งที่ได้รับมีคุณค่า ด้าน แอนโทเนีย โผกอด พูดซึ้ง น้องคือมงสามของคนไทย

เมื่อเวลา 07.30 น. วันที่ 21 พฤศจิกายน ที่สนามบินสุวรรณภูมิ ได้มีการต้อนรับ ‘โอปอล สุชาตา ช่วงศรี’ รองชนะเลิศอันดับ 3 มิสยูนิเวิร์ส 2024 กลับประเทศไทย หลังเสร็จสิ้นจากการประกวด มิสยูนิเวิร์ส 2024 ครั้งที่ 73 ณ ประเทศเม็กซิโก ซึ่งเธอได้ปฏิบัติหน้าที่ในฐานะตัวแทนของประเทศไทยอย่างสมศักดิ์ศรี และสามารถคว้าตำแหน่งอันทรงเกียรติให้แก่ประเทศ ท่ามกลางความภูมิใจของประชาชนชาวไทย

ผู้สื่อข่าวรายงานว่า บรรยากาศเป็นไปอย่างคึกคัก แม้จะเป็นกิจกรรมในช่วงเช้า แต่แฟน ๆ และทัพสื่อมวลชนต่างพากันหลั่งไหล เดินทางมาต้อนรับโอปอลอย่างคับคั่ง แน่นบริเวณชั้น 2 ประตูทางออก 1 สนามบินสุวรรณภูมิ โดยมี ศุภลักษณ์ อัมพุช ประธานกรรมการบริหารกลุ่มเดอะมอลล์, แอนโทเนีย โพซิ้ว มิสยูนิเวิร์สไทยแลนด์ 2023 และรองชนะเลิศอันดับ 1 มิสยูนิเวิร์ส 2023, ณิชา พูลโภคะ รองชนะเลิศอันดับ 2 มิสยูนิเวิร์ส 2023, กานต์ ชนิกานต์ สุพิทยาพร นางสาวไทย 2566 และรองชนะเลศอันดับ 2 มิสโกลบอล 2023 พร้อมน้อง ๆ ผู้เข้าประกวด Next Universe ให้การต้อนรับ



โดย โอปอล สุชาตาสวมใส่ “ชุดสิริพัสตรา ศิวาลัย” ได้รับแรงบันดาลใจจากฉลองพระองค์ ชุดไทยศิวาลัย ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตัวชุดตัดจากผ้ายกดอก ทอสลับไหมทองลายพุ่มละเอียดข้าวหลามตัด ประกอบลายก้านแย่ง ตัวเสื้อปักเว้นระยะ ลายหยาดฝนด้วยหนามเตยเพชร ปล้องแก้ว สั้นและยาว สไบปักสังเวียนเพชรเถา และเพชรลูกโลก ขนาบด้วยช่อแทงท้อง ลายท้องสไบปักลายสุริยะรัศมี ไขว้สลับดอก ผ้าถุงวางลายกรวยเชิงอย่างราชสำนักปักเพชร เปิดเกล็ดเว้าจีบเสมือนนุ่งจีบสดหน้านางขนาดย่อมรูปแบบสตรีฝ่ายใน ปักเพชรเถาและเพชรลูกโลก ท้องผ้าปักลายสุริยะรัศมี สลับลายเพชรล่วง

[![](https://www.khaosod.co.th/wpapp/uploads/2024/11/510883.jpg)](https://www.khaosod.co.th/wpapp/uploads/2024/11/510883.jpg)

ADVERTISEMENT

ถนิมพิมพาภรณ์ สร้อยเพชรเจียรเหลี่ยมลูกโลก เรียงชิดเสมอคอเสื้อ รัดสายเข็มขัดทองถักประดับหัวปั้นเหน่งเพชรสลักโลหะ มีไส้ขั้นสายรัดประดับซ้ายขวา กระเป๋าสุพรรณหงส์คาบคริสตัล สวารอฟสกี้ จัดทำขึ้นพิเศษ โดยหงส์ทองคำสัญลักษณ์แห่งความรุ่งเรือง และเป็นเทพพาหนะของพระพรหมผู้ทรงปัญญา สร้างขึ้นด้วยรูปแบบงานช่างศิลปกรรมโบราณ ปั้น สลัก ลงรักปิดทอง ประดับอัญมณี รองเท้าจัดสร้างอ้างอิงรูปทรงจากฉลองพระบาทราชสำนักสตรีฝ่ายใน ตัดเย็บด้วยหนังแก้วทองเว้าเปิดส้น

ซึ่งหลังจากการปรากฏตัวของโอปอล เหล่าแฟน ๆ ที่มารอต้อนรับที่สนามบินส่งเสียงกรี๊ด และตะโกนคำว่า โอปอล สุชาตา ตลอดเส้นทาง พร้อมทั้งยกโทรศัพท์ขึ้นมาเก็บภาพความประทับใจ

โดยโอปอล เผยว่า ดีใจได้กลับบ้าน หิวอาหารไทยมากไม่ไหวแล้ว นอกจากนี้รู้สึกดีใจกับผลลัพธ์และทุกอย่างที่เกิดขึ้น _รู้สึกภูมิใจมากๆ ทั้งกับตัวเองและพลังแห่งชาวไทยด้วย รู้สึกซาบซึ้งมากๆ ประกวดเสร็จก็มองย้อนกลับไปว่า ตั้งแต่ประกวดครั้งแรก ประกวดครั้งที่ 2 จนถึงวันสุดท้ายของการประกวดมิสยูนิเวิร์ส ได้รับความรักและกำลังใจจากคนไทยเยอะมากๆ มันเกินกว่าที่เราคิดเอาไว้ ยิ่งกว่าความภาคภูมิใจในผลลัพธ์ของผลงานตัวเอง คือผลลัพธ์ที่เราได้รับจากคนอื่น_

[![](https://www.khaosod.co.th/wpapp/uploads/2024/11/510833.jpg)](https://www.khaosod.co.th/wpapp/uploads/2024/11/510833.jpg)

_วินาทีที่ประกาศว่าได้รองอันดับสาม แอบตกใจนิดนึง_ เพราะรอบแรกไม่ได้ใส่หูฟังแต่รอบสอบใส่หูฟัง แต่เราก็มั่นใจในคำตอบเราพอสมควร ดูจากรีแอคชั่นกรรมการ เสียงเชียร์ ตอนแรกคิดว่าจะมีโอกาสเข้าไปได้จับมือ แต่ว่าเมื่อประกาศผลแล้ว ไม่เป็นไร เราก็เคารพผลการตัดสินของคณะกรรมการ

ส่วนที่คนว่าไม่เห็นน้ำตาโอปอลเลย _ก็มีน้ำตาคลอครั้งหนึ่งตอนกลับมาที่โรงแรม เพราะว่าเราไม่ได้เป็นผู้ชนะ_ แต่ไม่คิดว่าจะได้แรงสนับสนุนจากทีมไทยที่นั่น และมีแฟนคลับชาวต่างชาติเยอะมาก มีหลายคนมากที่เข้ามาบอกโอปอลว่าคำตอบของเราทำให้เขามีความหวัง โอปอลจึงมีความรู้สึกร่วมกับตรงนี้ แต่แค่น้ำตาคลอ ไม่ได้ร้องไห้เพราะโอปอลไม่ได้รู้สึกเสียใจ _ไม่ได้รู้สึกว่าต้องร้องไห้กับอะไรเลย รู้สึกมีความสุขกับทุกสิ่งที่เกิดขึ้น แม้อาจจะไม่ได้ตำแหน่งแต่ว่าหลังจากนั้นสิ่งที่โอปอลได้รับนั้น มันมีคุณค่า_

หลังตอบคำถามไปสองรอบ มีความมั่นใจ (หัวเราะ) สุดท้ายแล้วการตอบคำถามบนเวทีนางงาม มันเป็นคำถามปลายเปิดไม่มีคำตอบที่ถูกหรือผิดแน่นอน สิ่งที่เราตอบไปคือสิ่งที่เราอยากบอกกับโลก อันนี้คือตัวเองพอใจแล้ว การที่ให้คนได้ยินว่าเราเชื่อในอะไร คนได้ยินอะไรจากเรา โอปอลติ๊กถูกแฮปปี้ไปแล้ว มีคนที่เขาซาบซึ้งในคำตอบของเรา เราจึงค่อนข้างม่นใจว่าเรามีโอกาส แต่สุดท้ายแล้วเราไม่ได้ยินว่าเพื่อนตอบอะไรในรอบสองหรือว่าคนอื่นคิดยังไงในคำตอบ เพราะฉะนั้นเราแฮปปี้ เราหวังว่าเราได้ ดีใจที่คนชื่นชมในคำตอบของเรา เพราะมันไม่ใช่คำตอบที่เป็นแพทเทิร์น เป็นวิชาการ เป็นอะไรที่ผิดหรือถูก ดังนั้นคิดอะไรออกก็พูด เป็นสิ่งที่โอปอลสั่งสมมาตลอด เพราะเชื่อในสิ่งที่โอปอลคิด เวลามันมีน้อยมาก ยอมรับว่าตื่นเต้นมาก แต่โอปอลเป็นแค่คนที่เก็บอาการได้ดีเฉยๆ ดีใจที่คนชื่นชอบคำตอบเรา ยิ่งไปกว่านั้นคือคำตอบเราส่งต่อไปยังหลายๆ คนที่ต้องการกำลังใจ

[![](https://www.khaosod.co.th/wpapp/uploads/2024/11/492367.jpg)](https://www.khaosod.co.th/wpapp/uploads/2024/11/492367.jpg)

ผู้สื่อข่าวถามว่า คิดว่าตัวเองพลาดตรงไหน โอปอลคิดว่าไม่นะคะ ทำเต็มที่ที่สุดแล้ว ถ้าเป็นอีก 10 ปีข้างหน้าแน่นอนว่าต้องมีพัฒนาการ แต่ ณ ปัจจุบันโอปอลเต็มที่ในเวอร์ชั่นนี้ของตัวเองที่สุดแล้ว ถ้าให้ย้อนเวลากลับไปไม่อยากแก้ไขอะไรเลย ไม่ได้อยากเดินใหม่ หรือตอบคำถามใหม่ โอปอลจะทำเหมือนเดิมทุกอย่าง เพราโอปอลแฮปปี้กับทุกความรู้สึกที่ทำไปวันนั้น

_ถามว่าเสียใจไหม ก็คงเสียใจลึกๆ เพราะว่ามันเป็นความฝันที่เราอยากให้มันเป็นจริง_ แล้วเราพุ่งเป้ามาที่สิ่งนี้สิ่งเดียว เราอยากได้นะคะ แน่นอนไปอยู่ตรงนั้นทุกคนหวังว่าจะชนะ ที่ไม่ชนะต้องเสียใจกันบ้างอยู่แล้ว แต่โอปอลไม่เสียดายเลยสักอย่างเดียว มันไม่ใช่เราแค่คนเดียวที่ตัดสิน เราอาจจะคิดว่าเราที่สุดแล้ว แต่มันอาจจะไม่ตรงกับบริบทบางอย่างที่เขามองหาอยู่ ตรงนี้โอปอลไม่สามารถตอบได้เพราะไม่ใช่คณะกรรมการ แต่สิ่งเดียวที่เราทำได้คือเคารพการตัดสินใจของเขา ต่อผลลัพธ์ที่ออกมา แล้วโอปอลเดินหน้าต่อ ต่อไปมีอะไรให้ทำเยอะมากที่สร้างอิมแพคให้กับสังคม

รอบไฟนอลสิ่งที่ยากที่สุดคือการตอบคำถาม เพราะว่าตื่นเต้นและมีความกดดันค่อนข้างสูง จริงๆ ตื่นเต้นทุกรอบ ยืนตัวสั่นก้าวขาไม่ออกอยู่ด้านหลังเวที แต่รอบตอบคำถามมันเป็นอะไรที่ต้องใช้ไหวพริบ ความกดดันภายใต้เวลาอันน้อยมากๆ ท้าทายสุดๆ

[![](https://www.khaosod.co.th/wpapp/uploads/2024/11/49236889899.jpg)](https://www.khaosod.co.th/wpapp/uploads/2024/11/49236889899.jpg)

ตามที่สื่อใหญ่พาดหัวข่าวว่าโอปอลโดนปล้นมง คือเราแสดงความยินดีกับคนที่ได้ โอปอลรู้สึกว่า วิกตอเรีย มิสยูนิเวิร์สคนใหม่ เขามีเรื่องราว ความสามารถ ความสวยทั้งภายในภายนอก อย่างที่โอปอลบอกว่าเราเคารพในการตัดสินใจของคณะกรรมการและองค์กร เพราะเราไม่สามารถจะย้อนกลับไปทำอะไรได้ เราทำเต็มที่ โอปอลมองว่าพอแล้ว สุดท้ายผลมันจะออกมาเป็นยังไง มันไม่ใช่สิ่งที่เราจะควบคุมได้ และเราก็แสดงความยินดีกับคนมง เพราะฉะนั้นแล้วแต่คนจะคิดจะพูด ส่วนตัวเราเองแฮปปี้แล้ว

ในส่วนของห้องดำไม่ได้ตึงเครียดเลย อันนี้เซอร์ไพรส์มาก โอปอลเข้าเป็นประเทศท้าย ๆ แอบถามเพื่อนนิดนึงว่าเข้าไปแล้วเป็นยังไงบ้าง น่ากลัวไหม แต่ปรากฏว่าทุกคนชิวมาก เพราะถามเกี่ยวกับเรื่องราวของเรา ภูมิหลังของเรา เราเชื่อในอะไร มีเป้าหมายอะไรในชีวิต ซึ่งเรามีคำตอบของเราอยู่แล้วก็ไม่ใช่เรื่องยาก

ได้แสดงความยินดีกับมิสเดนมาร์กไหม?  
คุยค่ะ เราก็พยายามหาวิธีคุยกับเขาตั้งแต่รอบไฟนอล ซึ่งเราได้มีโอกาสคุยกับเขาเยอะช่วงก่อนประกาศผล เพราะได้เดินรอบชุดราตรี เข้ารอบท็อป 5 ด้วยกัน ช่วงซ้อมก็นั่งทานข้าวด้วยกัน เราได้ส่งต่อพลังบวกซึ่งกันและกันมาเยอะ ดีใจที่เขาได้รับตำแหน่งนี้

คิดว่าอะไรที่ทำให้เขาได้เป็นมิสยูนิเวิร์ส?  
สตอรี่ของเขามีพลัง และสร้างแรงบันดาลใจมาก เป็นบริบทที่เวทีและองค์กรต้องการมากกว่า ซึ่งแต่ละคนมีเหมือนกัน แต่โอปอลรู้แค่ว่าเขาเป็นคนที่นิสัยดี สวยงามทั้งภายนอกและภายในจริงๆ อายุเท่ากันด้วย

ความตั้งใจที่อยากจะสื่อสารกับคนทั้งโลกผ่านเวที?  
ความตั้งใจทั้งได้รับตำแหน่งและไม่ได้รับตำแหน่ง เป็นสิ่งที่โอปอลทำมาตลอด นั่นก็คือโครงการของโอปอลเอง Opal For Her เรื่องของมะเร็งเต้านม เราพูดมาเสมอ และบนเวทีเรารู้สึกดีใจมากที่มีโอกาสได้พูด และเราจะยังคงพูดเรื่องนี้และทำเรื่องนี้ต่อไป ความจริงเราอยากส่งต่ออะไรเยอะมาก ๆ แค่พูดมันไม่พอ อยากให้คนที่ดูเวทีแล้วเห็นเราอยากให้เขามีความหวังในการใช้ชีวิต การเรียน หรือการรักษา เรื่องอะไรก็แล้วแต่หรือเห็นเราเป็นแรงบันดาลใจอะไรสักอย่างในชีวิตเขา ซึ่งมันไม่ใช่แค่เรื่องมะเร็งเต้านมอย่างเดียว สิ่งอื่นที่เราพูดได้ เราก็อยากพูด

ความภูมิใจสูงสุด คืออะไร?  
คือตอนที่ลงจสกเวทีกำลังขึ้นรถบัสกลับโรงแรม มีแฟนคลับเป็นผู้ชายเดินน้ำตาคลอมาหาเราที่รถบัสบอกว่า คุณแม่เขาเป็นมะเร็งเต้านม ซึ่งหนักมากกับชีวิตเขา เขาฟังคำตอบเราและเขารู้สึกมีความหวังและมีแรงสู้ โอปอลดีใจมากเลยเพราะสุดท้ายแล้วถึงเราจะไม่มง แต่คำพูดของเราส่งถึงคนอื่น เราก็คุยกับเขาและบอกกับเขาว่า สิ่งที่สำคัญนอกจากแม่ของคุณก็คือคุณที่ต้องมีความหวังเช่นเดียวกัน เราทำงานกับผู้ป่วยมะเร็งเต้านมเรารู้ว่ากำลังใจที่สำคัญที่สุดคือครอบครัวผู้ที่ผ่านเรื่องราวหนัก ๆ ไปพร้อม ๆ กับผู้ป่วย เพราะฉะนั้นคุณต้องเข้มแข็ง ซึ่งโอปอลก็รู้สึกว่าเราทำสำเร็จแล้ว

นายกรัฐมนตรีได้มีการชื่นชมถึงผลงานในครั้งนี้ อยากจะฝากอะไรถึงนายกฯ เพื่อให้ภาครัฐสนับสนุนรุ่นต่อ ๆ ไป?  
อย่างแรกขอขอบคุณที่นายก และผู้ใหญ่หลาย ๆ ท่านเอ็นดู แสดงความยินดีและชื่มชมมาหาเรา โอปอลเชื่อว่ายังมีนางงามในประเทศของเรามีเรื่องราวที่อยากส่งต่อ และมีคอร์สที่จะทำในการช่วยเหลือสังคม โอปอลอยากจะให้ภาครัฐและภาคเอกชนช่วยกันสนับสนุนเหมือนที่เราได้รับ และเรารู้สึกยินดีเป็นอย่างมาก

ได้คุยกับแอนในเรื่องบทบาทของรองอันดับ 3 ต่อจากนี้ไหม?  
ก็เดี๋ยวมีงานของมิสยูนิเวิร์สเมื่อไรจะตอดต่อมา ตอนนี้ก็มีลงคิวไว้บ้างแล้ว เขาก็บอกว่ามีแพลนจะมาไทยทั้งทางคุณแอนและทาง MUO เดี๋ยวเราก็คงไปต้อนรับ และไปร่วมงาน

_**คนดราม่าเรื่องควีนทวีปว่ามีบบาทมากกว่ารอง?**_  
จริง ๆ เรื่องนี้คุณแอนเขาพูดตั้งแต่ต้นแล้วว่าควีนทวีปสี่คน รวมถึงคนมงก็จะมีหน้าที่เดินทางไปรอบโลกพร้อมกับคนมง เรารู้สึกว่าไม่ใช่เรื่องน่าตกใจอะไร เพราะมันเป็นเรื่องที่เรารับรู้อยู่แล้วเพียงแค่ได้หรือไม่ได้ค่อยว่ากัน

กับกระแสที่บอกว่าโอปอลควรจะได้เพราะเป็นเอเชียหนึ่งเดียว?  
อันนี้น่าจะเป็นเพราะเกณฑ์ของเขา เราก็ไม่ทราบเบื้องลึกเบื้องหลังว่าเกณฑ์ในการตัดสินควีนทวีป และท็อปต่าง ๆ ใช้เกณฑ์เดียวกันหรือต่างกัน เราไม่ใช่คณะกรรมการ หรือองค์กร เรายอมรับ และตอนนี้แฮปปี้มาก โอปอลไม่สงสัยหรือคาใจเรื่องอะไรเลย

_**ย้อนไปในรอบชุดประจำชาติ เกิดอะไรขึ้น?**_  
ยอมรับว่าใจเสียจริง ๆ เพราะว่าเราเช็กทุกอย่างแล้ว เราพยายามให้ช่างผมแก้อยู่หลายครั้งก็ยังไม่แน่น ส่วนง้าวนั้นโอปอลต่อเองและเช็กอยู่หลายครั้ง และตอนซ้อมก็ไม่ได้มีปัญหาอะไร อาจจะเป็นปัญหาด้านการขนส่งหรือเปล่าเราก็ไม่รู้ เราก็เลยตกใจเพราะเราซ้อมพรีเซนต์มาแล้วและอยากให้ทุกอย่างออกมาเพอร์เฟ็กต์ที่สุด แต่พอเกิดขึ้นแล้วก็ต้องยอมรับและไปต่อ โชคดีที่เราคุมสติเก่ง โอปอลใส่ชฎาเดินส่ายไปส่ายมาหลังเวทีก็ไม่หลุด พอหลุดก็ตกใจ แต่เดอะ โชว์ มัส โก ออนค่ะ

_**ไม่ได้ใจเสียใช่ไหม?**_  
_ตกใจมาก แต่ไม่มีเวลาแล้ว เราต้องรีบเปลี่ยนชุด และไปต่อเท่านั้น_

คนบอกว่าพอหลุดแล้วเหมือนในตำนาน?  
ถ้าใช่ก็คือใช่ แต่ถ้าไม่ใช่ก็ไม่ได้อยากไปโยงอะไร แต่เราก็เคารพพระศรีสุริโยทัยอยู่แล้ว เราก็ไม่รู้ว่าจริงแท้แน่ชัดหรือเปล่า แต่เราก็ตั้งใจเต็มที่ที่สุดแล้ว

_**ก่อนไปได้บวงสรวงชุดไหม?**_  
_บวงสรวงยิ่งใหญ่มาก ทุกคนคงจะเห็นภาพกันแล้ว ก็ไปบวงสรวงที่อยุธยา ทุ่งมะขามหย่องเป็นที่เรียบร้อย_

_**เล่าโมเมนต์ตอนไหว้มง เพราะคนเอ็นดูมาก?**_  
เราไม่ได้คิดว่าจะได้มีโอกาสไปถ่ายใกล้กับมงกุฏเพราะนางงามเรามีร้อยกว่าคน และเวทีเล็กมาก คือเราเดินขึ้นไปถ่ายรูปและทักทายผู้ใหญ่ แต่เราก็มีความด้อมๆ มอง ๆ ไม่กล้าเข้าใกล้ สุดท้ายก็เข้าไปไหว้ เพราะรู้สึกว่าเราอยากไหว้ในสิ่งที่เราเคารพ และเราก็อยากได้ สุดท้ายเราจะได้หรือไม่ได้เราก็จะกลับไปทำแบบเดิมอยู่ดี เพราะเป็นสิ่งศักดิ์สิทธ์และเป็นเครื่องหมายของการนำพา

_**มีไปมูบ้างไหม?**_  
_ฉ่ำ เดี๋ยวต้องลิสต์หน่อยว่าต้องแก้อะไรบ้าง_ คือมูว่ามงเท่านั้นเลย เรื่องที่ไม่มช่การมูเราก็ทำเต็มที่เพราะฉะนั้นการมูเราก็ขอเต็มที่เหมือนกัน เรามูเยอะและก็ขอให้ได้ตามที่ปรารถนา ไหนๆก็มีโอกาสขอแล้วเลยขอในสิ่งที่อยากได้ไปเลย แต่ได้หรือไม่ได้ค่อยว่ากัน อย่างที่บอกมันมีหลายปัจจัยไม่ใช่แค่ความเชื่อ หรือเราอย่างเดียวมันมีหลายปัจจัยที่จะทำให้เกิดสิ่งต่าง ๆ ขึ้น ต่อจากนี้ก็จะมีกลับไปอยุธยา และหลายๆ ที่ น่าจะทัวร์ทั่วไทยก่อน

_**หลายคนยังมูฟออนไม่ได้?**_  
อยากให้ทุกคนรู้ว่าโอปอลทำเต็มที่แล้ว สู้สุดใจ ทำสุดความสามารถแล้ว ต่อให้เราจะไม่ได้มงกุฏ แต่สิ่งที่โอปอลได้ทำ ได้พูดและได้ไปยืนอยู่บนเวทีนั้นมันมีค่ามากจริง ๆ คงพูดไม่ได้ว่ามีค่ามากกว่ามึงกุฏแต่สำหรับโอปอลมันสามารถที่จะช่วยชีวิตคนได้ สร้างความหวัง สร้างพลังให้คนได้ เพราะฉะนั้นอยากให้ทุกคนดีมจไปพร้อมกับโอปอลในสิ่งที่มันเกิดขึ้น สิ่งที่เกิดขึ้นล้วนดีเสมอ โอปอลรู้สึกดีใจ และมีความสุขมากแล้วไม่ได้อยากไปแก้ไขอะไร แต่เข้าใจว่าทุกคนเสียใจเพราะทุกคนก็หวัง ยังไงก็ตามประเทศไทยไม่สิ้นคนสวย ไม่สิ้นคนเก่งแน่อนน เชื่อว่าเดี๋ยวมีคนไปสร้างความภาคภูมิใจต่อไป มงกุฎอยู่ในใจโอปอล

สิ่งที่อยากฝากรุ่นน้อง?  
ถ้ามีคนมาขอก็ให้ แต่วันก่อนมีผู้หญิงมาขอคำแนะนำจากโอปอลเพราะเขาอยากลงประกวดปีหน้า

ฝากถึงปีหน้า?  
เราจะรอดูว่าใครจะรับช่วงต่อไปเสิร์ฟที่นู่น

_**พลังคนไทยเยอะมาก?**_  
อยากขอบคุณทุกคนที่คอยส่งพลัง ส่งแรงใจให้กับเรา เราเชื่อว่าการที่เราทำหน้าที่ตรงนั้นได้อย่างดีส่วนหนึ่งเป็นเพราะว่าพลังและความรักที่ทุกคนส่งมาให้ ทำให้เราเชื่อมั่นในตัวเองและสายสะพายของเรา ดีใจมากที่วันนี้เราได้ทำสำเร็จแล้วคือการทำให้คนไทยภาคภูมิใจ รู้สึกซาบซึ้งและดีใจมากหวะงว่าทุกคนจะคอยสนับสนุนกันต่อไปเรื่อย ๆ ไม่ว่าในอนาคตโอปอลจะทำสิ่งใดก็ขอให้ทุกคนสนับสนุนกันต่อไป ไม่ว่าจะในบทบาทใดก็ตามในชีวิต และคงทำโครงการช่วยเหลือสังคมต่อไปให้มากที่สุดเท่าที่ตัวเองจะทำได้

[![](https://www.khaosod.co.th/wpapp/uploads/2024/11/492364.jpg)](https://www.khaosod.co.th/wpapp/uploads/2024/11/492364.jpg)

หลังจากนั้น แอนโทเนีย รุ่นพี่มิสยูนิเวิร์สได้เข้ามาสวมกอดและให้กำลังใจหลังจากภารกิจพิชิตมงกุฏที่ 3 ไม่สำเร็จ แต่ถึงอย่างนั้นแฟน ๆ ก็ภาคภูมิใจในตำแหน่งที่เธอได้รับ

ซึ่ง แอนโทเนีย โพซิ้ว กล่าวว่า อยากแสดงความยินดีกับน้องที่มาไกลขนาดนี้ ตั้งแต่มาประกวดมิสยูนิเวิร์สไทยแลนด์ครั้งแรก จนถึงวันนี้คือความพัฒนาของน้อง มันเป็นอะไรที่เป็นแรงบันดาลใจให้แอน ผู้หญิง และคนไทยด้วย ถ้าเรามีความฝันเราต้องสู้ เราต้องเชื่อในสิ่งที่เราทำ แล้วโอปอลเป็นตัวอย่างให้ทุกคนเห็นว่าถ้าเราเซทใจไปเราทำได้ ในใจแอนน้องชนะแล้ว น้องคือมงสามของเรา แอนภูมิใจในตัวน้องมาก ตอบคำถามแต่ละรอบคือดีมากๆ เลย ไม่ใช่แอนคิดคนเดียว แอนรู้ว่าคนทั่วโลกคิดเหมือนกับแอนเลย น้องไม่ต้องเสียใจอะไรเลย เพราะว่าทุกคนเห็นความสามารถของน้องแล้ว มงกุฎกับสายสะพายมันไม่ได้คืออะไร ยกเว้นสิ่งที่เราทำ _โอปอลคือมงสามในหัวใจคนไทยอยู่แล้ว_

[![](https://www.khaosod.co.th/wpapp/uploads/2024/11/opalcomebackthailand2111671.jpg)](https://www.khaosod.co.th/wpapp/uploads/2024/11/opalcomebackthailand2111671.jpg)

[![](https://www.khaosod.co.th/wpapp/uploads/2024/11/5108408888.jpg)](https://www.khaosod.co.th/wpapp/uploads/2024/11/5108408888.jpg)