---
layout: post
code: "ART24112308385BYO91"
origin_url: "https://www.khaosod.co.th/sports/news_9518299"
image: "https://github.com/user-attachments/assets/23e4fc38-9c59-42b7-a149-9537d2b6d701"
title: "หญิงข้ามเพศ ลุยฟ้อง คู่แข่งขยาดไม่กล้าเล่นด้วย หลังมีข่าวหวดหญิงแท้จนเข่าแตก"
description: "ฟรานเชสกา นีดแฮม นักเตะ หญิงข้ามเพศ วัย 30 ปีเตรียมยื่นเรื่องฟ้องเอาผิดกับ ทีมที่ปฏิเสธจะลงแข่งกับทีมของเธอ หลังนักเตะหลายต่อหลายทีมเกรงกลัวว่าจะได้รับบาด"
category: "SPORTS"
language: "th"
date: 2024-11-23T09:02:04.149Z
---

# หญิงข้ามเพศ ลุยฟ้อง คู่แข่งขยาดไม่กล้าเล่นด้วย หลังมีข่าวหวดหญิงแท้จนเข่าแตก

[![หญิงข้ามเพศ ลุยฟ้อง คู่แข่งขยาดไม่กล้าเล่นด้วย หลังมีข่าวหวดหญิงแท้จนเข่าแตก](https://www.khaosod.co.th/wpapp/uploads/2024/11/Transgender1.jpg "หญิงข้ามเพศ ลุยฟ้อง คู่แข่งขยาดไม่กล้าเล่นด้วย หลังมีข่าวหวดหญิงแท้จนเข่าแตก")](https://www.khaosod.co.th/wpapp/uploads/2024/11/Transgender1.jpg)

ฟรานเชสกา นีดแฮม นักเตะ หญิงข้ามเพศ วัย 30 ปีเตรียมยื่นเรื่องฟ้องเอาผิดกับ ทีมที่ปฏิเสธจะลงแข่งกับทีมของเธอ หลังนักเตะหลายต่อหลายทีมเกรงกลัวว่าจะได้รับบาดเจ็บเหมือนเหยื่อก่อนหน้านี้

นีดแฮม นักเตะรอสซิงตัน เมน เอฟซี ทำนักเตะหญิงรายหนึ่งถึงกับเข่าแตกจากการเข้าไปบล็อกลูกยิงของเธอ ในการแข่งขันฟุตบอลเชฟฟิลด์ แอนด์ ฮัลแลมเชียร์ วีเมนส์ แอนด์ เกิร์ล ลีก ซึ่งเธอยิงไปแล้ว 2 ประตูใน 2 นัด และทันทีที่ข่าวกระจายออกไปทำให้นักเตะสาวทีมคู่แข่งไม่ต้องการจะลงเตะเจอกับทีมรอสซิงตัน หาก นีดแฮม อยู่ในทีมด้วย

เหตุการณ์ดังกล่าวทำให้ นีดแฮม ไม่พอใจและแถลงผ่านเฟซบุ๊กของทีมว่าตัวเธอถูกเลือกปฏิบัติ จากการละเมิดจรรยาบรรณด้านความหลากหลาย และไม่ควรถูกแบ่งแยก เธอยืนยันว่าจะยืนหยัดต่อสู้อย่างถึงที่สุด

โดยหนึ่งในผู้จัดการทีมคู่แข่งระบุว่า “เรามีนักเตะอายุ 16-17 ปีเล่นให้เราและพ่อ-แม่ ผู้ปกครองของพวกเขาไม่อยากให้ต้องเสี่ยงอันตราย”

ขณะที่กุนซือทีมที่เจอกับรอสซิงตันไปแล้ว เผยว่า ทีมรู้ได้ทันทีหลังผ่านไปแค่ 5 นาทีว่าเธอเป็นหญิงข้ามเพศ แต่เอฟเอ กลับปล่อยปละละเลยให้เรื่องนี้เกิดขึ้นโดยไม่แจ้งให้ทีมอื่นๆทราบ เธอเป็นผู้เล่นตัวใหญ่ แข็งแรง นักเตะคนอื่นๆเลือกจะไม่เล่นด้วยเพราะกังวลเรื่องความปลอดภัย นักเตะของเรา

ทั้งนี้กฎของ สมาคมฟุตบอลอังกฤษ กำหนดให้ผู้เล่นข้ามเพศอายุ 16 ปีขึ้นไปสามารถลงเตะได้โดยจะพิจารณาเป็นกรณีๆไป รวมทั้งใช้ระดับฮอร์โมน เทสโทสเตอโรนในการพิจารณา

ฟิโอนา แม็กอาเนนา ตัวแทนแฟร์เพลย์เพื่อผู้หญิง เผยว่า “นักฟุตบอลถูกกีดกันเรื่องเพศด้วยเหตุผลที่ดี ถ้าคุณส่งผู้ชายคนหนึ่งลงไปในสนาม พวกเขาเร็วกว่า แข็งแรงกว่า มันไม่ยุติธรรมเลยกับกีฬาที่ต้องปะทะ นักฟุตบอลหญิงทุกคนไม่ได้เลือกที่จะเตะในกีฬาประเภทผสม พวกเธอเลือกจะเล่นในฟุตบอลประเภทหญิง แต่คู่แข่งดันเป็นผู้ชาย”