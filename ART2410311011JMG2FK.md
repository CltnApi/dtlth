---
layout: post
code: "ART2410311011JMG2FK"
origin_url: "https://www.khaosod.co.th/https://www.khaosod.co.th/sports/news_9484998"
image: "https://github.com/user-attachments/assets/458c703b-b85b-48b8-8e34-2d038b55d95d"
title: "ดาวรุ่งไทย พาเหรดเข้าตัดเชือก เทนนิสไอทีเอฟจูเนียร์สเวิลด์ทัวร์"
description: "การแข่งขันเทนนิสเยาวชนนานาชาติ เก็บคะแนนเยาวชนโลก ไอทีเ..."
category: "SPORTS"
language: "th"
date: 2024-11-01T12:31:24.294Z
---

# ดาวรุ่งไทย พาเหรดเข้าตัดเชือก เทนนิสไอทีเอฟจูเนียร์สเวิลด์ทัวร์

[![ดาวรุ่งไทย พาเหรดเข้าตัดเชือก เทนนิสไอทีเอฟจูเนียร์สเวิลด์ทัวร์](https://www.khaosod.co.th/wpapp/uploads/2024/10/fgew-2.jpg "ดาวรุ่งไทย พาเหรดเข้าตัดเชือก เทนนิสไอทีเอฟจูเนียร์สเวิลด์ทัวร์")](https://www.khaosod.co.th/wpapp/uploads/2024/10/fgew-2.jpg)

การแข่งขันเทนนิสเยาวชนนานาชาติ เก็บคะแนนเยาวชนโลก ไอทีเอฟ เวิลด์ เทนนิส ทัวร์ จูเนียร์ส เจ60 นนทบุรี รายการ ITF Juniors World Tennis Tour J60 (4) หรือ ไอทีเอฟ จูเนียร์ส เวิลด์ เทนนิส ทัวร์ เจ60 (4) ที่ศูนย์พัฒนากีฬาเทนนิสแห่งชาติ เมืองทองธานี จ.นนทบุรี เมื่อวันที่ 31 ต.ค. 2567 เข้าสู่รอบก่อนรองชนะเลิศ

“พุฒิ” คุณานันท์ พันธราธร นักเทนนิสไทย ดาวรุ่งวัย 16 ปี มือวางอันดับ 2 ของรายการ ควงแร็กเกตผ่านเข้ารอบได้สำเร็จ ในการแข่งขันประเภทชายเดี่ยว หลังจากลงสนามหวดรอบก่อนรองชนะเลิศ และเอาชนะ กัณฐเวล มหาลิงกัม อกิลันเทชวารี นักเทนนิสอินเดีย วัย 16 ปี มือวางอันดับ 8 ของรายการ ได้ 2 เซตรวด ด้วยสกอร์ 6-2 และ 6-4 คุณานันท์ผ่านเข้ารอบรองชนะเลิศ ไปพบกับ คิม ดงมิน วัย 15 ปี มือวางอันดับ 3 จากเกาหลีใต้ ที่ชนะ เจค็อบ ไคเหลียง เสิน มือวางอันดับ 6 วัย 17 ปี จากฮ่องกง 2-0 เซต 6-3, 7-5

ด้านดาวรุ่งไทยอีกราย “เปนเน่” เปน จารุศร นักหวดวัย 16 ปี มือวางอันดับ 1 ของรายการ ต้องเรียกฟอร์มเก่งออกมาปราบ ฮวาง จูชาน นักเทนนิสเกาหลีใต้วัย 16 ปี ที่ระเบิดฟอร์มออกมาสู้ได้อย่างสนุก ก่อนที่ เปน ของไทย จะใช้ชั้นเชิงการหวดที่เฉียบคม เอาชนะได้สำเร็จ 2-0 เซต 7-6 ไทเบรก 7-1 และ 6-3 เปน ผ่านเข้าไปตัดเชือกกับ แม็กซิมัส ซาเวียร์ หว่อง มือวางอันดับ 4 วัย 17 ปี จากสิงคโปร์ ที่เฉือนชนะ ทานุสช์ กิลดีอัล จากอินเดีย 6-4, 2-6 และ 6-2

นอกจากนี้ นักเทนนิสดาวรุ่งไทยยังคว้าชัยในประเภทหญิงเดี่ยว รอบก่อนรองชนะเลิศ ได้อีก 2 คน โดย “บัว” กมลวรรณ ยอดเพ็ชร วัย 17 ปี มือวางอันดับ 1 ของรายการ พลิกสถานการณ์จากที่แพ้เซตแรก กลับมาเป็นฝ่ายเฉือนชนะ เกอ หลิงโหยว ดาวรุ่งวัย 16 ปี ของจีน 2-1 เซต ด้วยสกอร์ 3-6, 6-2 และ 6-4 กมลวรรณ ผ่านเข้ารอบรองชนะเลิศ ไปพบกับ ยาชวิธา เรดดี้ นักหวดวัย 14 ปี จากนิวซีแลนด์ ที่ชนะ สเตฟี่ มาริเธ่ อลูโด จากฟิลิปปินส์ 2-0 เซต 6-3, 6-3

ส่วนอีกคน “ลีเดียร์” ลีเดียร์ พอดโกริชานี่ ลูกครึ่งไทย-รัสเซีย วัย 17 ปี มือวางอันดับ 2 ของรายการ ปราบ ไซโลวา ซูเลยกา ฮุคมาซาบียา วัย 17 ปี จากอินโดนีเซีย ได้ 2 เซตรวด 6-0 และ 6-4 ส่งผลให้ ลีเดียร์ ผ่านเข้าไปตัดเชือกกับ เทนเนียล เมดิส นักหวดฟิลิปปินส์ วัย 17 ปี มือวางอันดับ 8 ที่เอาชนะ โคลีซา ซิติ ไมซาโรห์ วัย 18 ปี จากอินโดนีเซีย 2-0 เซต 6-1, 7-5

ขณะที่ประเภทหญิงคู่ รอบรองชนะเลิศ กมลวรรณ ยอดเพ็ชร ซึ่งจับคู่กับ มาลัยลักษณ์ เดลิล่าห์ ปทุมมา คุโรเนน จากลาว เป็นคู่มือวางอันดับ 1 ของรายการ ช่วยกันหวดเอาชนะ ลีเดียร์ พอดโกริชานี่ และ ศรร์วิศา กุลพิศาลรัศม์ จากไทยด้วยกัน ได้ 2 เซตรวด ด้วยสกอร์ 6-3 และ 6-2 ทำให้ผ่านเข้ารอบชิงชนะเลิศได้สำเร็จ