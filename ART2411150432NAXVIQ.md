---
layout: post
code: "ART2411150432NAXVIQ"
origin_url: "https://www.khaosod.co.th/entertainment/news_9506445"
image: "https://github.com/user-attachments/assets/ee77418b-5ea6-467d-bb5b-2476907c7abe"
title: "หมาก ตั้งใจมีลูกคนเดียว สู้ค่าเทอมไม่ไหว คิม พร้อมเป็นแม่ฟูลไทม์ เลี้ยงลูกเอง"
description: "หมาก ปริญ ตั้งใจมีลูกคนเดียว สู้ค่าเทอมแพงไม่ไหว คิม เบอร์ลี่ พร้อมเป็นแม่ฟูลไทม์ เลี้ยงลูกเอง แพลนไว้อีก 2ปี อยากให้เกิดปีมะเมีย"
category: "ENTERTAINMENT"
language: "th"
date: 2024-11-15T04:39:35.510Z
---

# หมาก ตั้งใจมีลูกคนเดียว สู้ค่าเทอมไม่ไหว คิม พร้อมเป็นแม่ฟูลไทม์ เลี้ยงลูกเอง

[![หมาก ตั้งใจมีลูกคนเดียว สู้ค่าเทอมไม่ไหว คิม พร้อมเป็นแม่ฟูลไทม์ เลี้ยงลูกเอง](https://www.khaosod.co.th/wpapp/uploads/2024/11/mark_kim_151167-1.jpg "หมาก ตั้งใจมีลูกคนเดียว สู้ค่าเทอมไม่ไหว คิม พร้อมเป็นแม่ฟูลไทม์ เลี้ยงลูกเอง")](https://www.khaosod.co.th/wpapp/uploads/2024/11/mark_kim_151167-1.jpg)

**หมาก ปริญ ตั้งใจมีลูกคนเดียว สู้ค่าเทอมแพงไม่ไหว คิม เบอร์ลี่ พร้อมเป็นแม่ฟูลไทม์ เลี้ยงลูกเอง แพลนไว้อีก 2ปี อยากให้เกิดปีมะเมีย**

เรียกว่าตอนนี้พระเอกหนุ่ม **หมาก ปริญ สุภารัตน์** ซ้อมเลี้ยงหลานไปก่อนมีลูกเป็นของตัวเอง หลังจากพี่เมี่ยง พี่สาวตั้งท้องลูกแฝด นำไปก่อน ส่วนภรรยาอย่าง **‘คิมเบอร์ลี่’** ก็พร้อมที่จะเป็นคุณแม่แล้ว เพราะรักเด็กมาก ซึ่งทั้งคู่แพลนไว้อีก 2 ปี อยากให้ลูกเกิดปีมะเมีย

![หมาก ตั้งใจมีลูกคนเดียว สู้ค่าเทอมไม่ไหว คิม พร้อมเป็นแม่ฟูลไทม์ เลี้ยงลูกเอง ](https://www.khaosod.co.th/wpapp/uploads/2024/11/mark_kim_151167-4.jpg)

ล่าสุดวันที่ 14 พ.ย. 67 **‘หนุ่มหมาก’** ที่มาร่วมงานเปิดตัว **“ธัญ เวลเนส สโตร์”** (THANN Wellness Store) ในฐานะพรีเซนเตอร์ในกลุ่มผลิตภัณฑ์อโรมาเธอราปี ณ **THANN Wellness Srore** ชั้น 2 The Storeys โครงการ **วัน แบงค็อก (One Bangkok)** ได้ให้สัมภาษณ์ถึงแพลนที่วางเอาไว้อยากให้ลูกเกิดปีมะเมีย หรือ ปีม้า ซึ่งตรงกับปีเกิดของตน โดยตกลงกับภรรยาแล้วว่าอยากมีลูกแค่คนเดียว มองว่าค่าใช้จ่าย ค่าเทอมแพงมาก ซึ่งคิมเบอร์ลี่ก็ตั้งใจจะเลี้ยงลูกเองอยู่บ้านเป็นคุณแม่ฟูลไทม์ ส่วนเรื่องชื่อลูกมีคิดไว้ในใจแล้วหลายชื่อ

**ล่าสุดเพิ่งไปเที่ยวกับคิม ลงคลิปในช่อง Landmark เป็นฮันนีมูนซ้ำ?**  
“จบฮันนีมูนแล้วล่ะ พอแล้ว (หัวเราะ) ไปเที่ยวครับ ไปอิตาลี ก็วางแผนกันมานานแล้วเป็นจุดหมายที่เราอยากไปกัน ไป 9 วันเองครับ ไปกันสองคน ขับรถเอง ก่อนที่ทุกคนจะเปิดกล้องกลับมาทำงานต่อ”

**ไปหลายวันเลยแพลนยังไง?**  
“เราก็ต้องเตรียมการไว้ก่อน ขอล็อกคิวกับผู้จัดการไว้ก่อนว่า 9 วันนี้ขอนะ หลังจากนั้นกลับมาก็ลุยงานต่อ”

ADVERTISEMENT

**สวีตทุกวันเลยมั้ย?**  
“ตีกันทุกวันเลยครับ (หัวเราะ) ไม่ๆ ดีๆ เป็นทริปเรื่อยๆ ดี เราชอบขับรถชิลชิลดูวิวไป อากาศดีๆ คิมเขาแฮปปี้ เขาแพลนเอง เลือกโรงแรมเอง ก็มีกิจกรรมของเขาและกิจกรรมของเราด้วย ไฮกิ้ง”

**เรื่องอาหารการกินล่ะ?**  
“กินยับเลยครับ กลับมาต้องลดน้ำหนัก (หัวเราะ) น้ำหนักขึ้นแน่นอนครับไปอิตาลี ทั้งแป้ง ทั้งเนย ของอร่อยใช่เลย”

**ขยันเที่ยวมีน้องอะไรกลับมามั้ย น้องโรมมั้ย?**  
“เราบอกแล้วว่าเราขอเที่ยวก่อน เดี๋ยวแป๊บนึง อย่าเพิ่งมา”

![หมาก ตั้งใจมีลูกคนเดียว สู้ค่าเทอมไม่ไหว คิม พร้อมเป็นแม่ฟูลไทม์ เลี้ยงลูกเอง ](https://www.khaosod.co.th/wpapp/uploads/2024/11/mark_kim_151167-6.jpg)

**แต่ว่าเพื่อนเรา ณเดชน์-ญาญ่า ข้ามขั้นถึงขั้นตั้งชื่อลูก ดูโรงเรียนไว้แล้ว?**  
“ก็อั้นๆ รอหน่อยเถอะ ขอก่อน อั้นๆ ไว้ก่อน ใจเย็นๆ(หัวเราะ)”

**เราคุยเรื่องชื่อลูกกันมั้ย?**  
“คุยอยู่แล้วครับ ยังไม่บอก คิดไว้แล้วตกลงกันไว้แล้ว **(มีทั้งชื่อผู้หญิง-ผู้ชาย?)** ใช่ครับ มีไว้ คิดไว้เยอะมาก ถ้าถามเมื่อสองปีที่แล้วก็จะเป็นอีกชื่อหนึ่ง ปีที่แล้วก็เป็นอีกชื่อหนึ่ง มาปีนี้ก็เป็นอีกชื่อ เปลี่ยนไปเรื่อยๆ **(เป็นชื่อไทยหรืออินเตอร์?)** ต้องเป็นลูกครึ่งนิดนึงตามคุณแม่เขาหน่อย แต่ก็ต้องมีความไทยด้วย”

**มีชื่อพ่อและแม่มารวมกัน?**  
“มันต้องมี ไม่ตัว M ก็ตัว K หรือจะมีทั้งคู่เดี๋ยวดูก่อน มุกก็ได้หรือแม็ก เรามีในใจไว้แล้ว”

**โรงเรียนก็วางแผนไว้แล้ว?**  
“ใช่ **(คู่ณเดชน์-ญาญ่า ก็อัพเดตไปไกลมากเหมือนกัน?)** ปล่อยเขา เขากำลังอยู่ในช่วงแพลน เรียกว่าวางแผนเป็นสเต็ปในเรื่องการแต่งงาน เราเสร็จหมดแล้วสบายแล้ว ตอนนี้เหลือแค่เปิดตัวว่าท้องเมื่อไหร่”

**เรื่องชื่อลูก ต้องให้หมอดูหรือพระดูให้ด้วยมั้ย?**  
“แน่นอนครับ สำหรับคิมเบอร์ลี่เรื่องนี้สำคัญครับ ข้ามไม่ได้เลย ต้องดูแน่นอน”

**มองไว้ว่าสักประมาณกี่ปีแบบเที่ยวเต็มอิ่ม เริ่มมีลูกดีกว่า?**  
“จริงๆ เราแพลนไว้ปีหน้าทำงานแล้วก็เที่ยว แล้วอีกปีนึง ก็ประมาณ 2 ปี ไม่นานๆ”

**ตามเป้าหมายปีมะเมีย?**  
“ใช่ๆ เหมือนที่เคยพูดไว้ เพราะว่าผมเกิดปีมะเมีย และพี่สาวของคิมก็ปีมะเมีย ถ้ามีมะเมียสามตัวอยู่ในบ้าน **(ดีดทั้งบ้าน?)** เอ๊ะ จะดีมั้ยเนี่ย (หัวเราะ) ขยันทำงาน เขาก็บอกว่าดีกัน แต่ว่าจริงๆ แล้วเราก็ไม่ได้ตั้งใจขนาดนั้น ก็ฟังๆ ไว้บ้าง”

![หมาก ตั้งใจมีลูกคนเดียว สู้ค่าเทอมไม่ไหว คิม พร้อมเป็นแม่ฟูลไทม์ เลี้ยงลูกเอง ](https://www.khaosod.co.th/wpapp/uploads/2024/11/mark_kim_151167-7.jpg)

**พี่เมี่ยง พี่สาวเรานำไปก่อนแล้ว?**  
“สองคนเลย แฝดครับ เขาก็ตั้งใจ พี่ชิงมีก่อน พอรู้ว่ามีหลานแฝดก็ตื่นเต้นนะ ล่าสุดไปกินข้าวกัน เขาก็ดิ้นเราก็ไปจับดูความรู้สึกมันเป็นแบบนี้ **(ซ้อมเลี้ยงหลานก่อนเลี้ยงลูก?)** ใช่ๆ”

**อยากมีแฝดบ้างไหม?**  
“คนเดียวๆ อยากมีลูกคนเดียว ตกลงกันแล้ว สู้ค่าเทอมไม่ไหวครับ (หัวเราะ) เดี๋ยวนี้แพงจังเลย แต่เราก็ตั้งใจมีคนเดียวนั่นแหละครับ เพราะว่าด้วยอะไรต่างๆ นานาสมัยนี้ มันก็หลายอย่าง เราก็คิดกันแล้ว”

**จะใช้วิธีธรรมชาติใช่ไหม?**  
“ตอนนี้เราเก็บไข่ไว้แล้ว เพื่อความมั่นใจและความแน่นอน แต่ว่าพอใกล้ๆ เราจะลองธรรมชาติด้วย ถ้ายังไงก็มีอันนั้นสำรองไว้เป็นตัวเลือก ก็มีปรึกษาพี่เราด้วย เพราะเรื่องนี้ก็เรื่องใหญ่ เขาเรียกว่าทำฟาร์มอ่ะ (หัวเราะ) ก็ปรึกษา **(มีเอาท้องไปชนหรือยัง?)** ยัง แต่เขาก็ไปจับๆ หลานแล้ว”

![หมาก ตั้งใจมีลูกคนเดียว สู้ค่าเทอมไม่ไหว คิม พร้อมเป็นแม่ฟูลไทม์ เลี้ยงลูกเอง ](https://www.khaosod.co.th/wpapp/uploads/2024/11/mark_kim_151167-8.jpg)

**คิมเบอร์ลี่ พร้อมเป็นคุณแม่ใช่ไหม?**  
“พร้อมมาก เขาเป็นคนรักเด็ก เล่นกับเด็กเก่ง แฮปปี้เวลาอยู่กับเด็ก”

**มองภาพตัวเองเป็นคุณพ่อไว้ยังไงบ้าง?**  
“นึกไม่ออกเลย (หัวเราะ) เขาก็บอกว่ามันไม่จำเป็นต้องพร้อมหรอกเรื่องแบบนี้ จะมีเมื่อไหร่มันก็เมื่อนั้น สัญชาตญาณมันมาเอง เราก็คิดไว้แบบนั้น แต่เราซ้อมอุ้มเด็กมาแล้ว เด็กก็แฮปปี้เลย ได้อยู่ ได้แค่ 5 นาที แล้วน้องก็ร้อง (หัวเราะ)”

**แบ่งเวลาช่วยกันเลี้ยงได้ใช่ไหม?**  
“คิมบอกว่าตอนคลอดเนี่ย ไปทำงานเลยนะ ไปหาเงินเลย เขาไม่ทำแล้ว (หัวเราะ) จะเลี้ยงลูก เป็นแม่บ้าน **(เราโอเคได้ใช่ไหม?)** น่าจะได้ ก็นั่นแหละ ต้องขยันเพิ่มขึ้น หางานหาการแบบถูกกฎหมายนะ (หัวเราะ) ข่าวมันเยอะเหลือเกินช่วงนี้”

![หมาก ตั้งใจมีลูกคนเดียว สู้ค่าเทอมไม่ไหว คิม พร้อมเป็นแม่ฟูลไทม์ เลี้ยงลูกเอง ](https://www.khaosod.co.th/wpapp/uploads/2024/11/mark_kim_151167-5.jpg)

**จะเป็นคุณพ่อสายดุหรือสายสปอยล์?**  
“โห ผมว่าผมเป็นสายสปอยล์แน่เลย แค่หมาผมยังสปอยยับ จ้างครูมาสอนที่บ้านยังสงสารลูกว่าอย่าไปบังคับอะไรขนาดนั้น **(ก็เรียกว่าเตรียมหาเงินอย่างเดียว?)** ใช่ หาเงินหางานครับ มีอะไรให้ผมทำก็ติดต่อมานะครับ ลูกค้าเข้าได้ครับ”

**ถามถึงแฟนมีตต่างประเทศ?**  
“แฮปปี้ดีใจมาก ไม่น่าเชื่อว่าเขาจะร่วมไม้ร่วมมือกันขนาดนั้น ตอนแรกนึกว่าเราจะเกร็ง จะออกมาแล้วจะกร่อยหรือเปล่า แต่เขาแฮปปี้มาก แล้วเราก็ยังไม่อยากให้จบเลยวันนั้น เวลาผ่านไปเร็วมากๆ สนุกมาก ก็ขอบคุณที่ติดตามมาตั้งนาน เพราะเรากว่าจะได้ไปที่โน่น เขาก็คงอยากเจอกัน”

**ซ้อมร้องเพลงอินโดนีเซียด้วย?**  
“ใช่ ซ้อมร้องเพลง ก็ปริ้นส์มาเป็นคาราโอเกะ ก็บอกเขาว่าผมจะอ่านด้วยนะ (หัวเราะ) ผมจำไม่ได้หรอก ภาษามันยาก ตอนนี้ก็ลืมแล้ว แต่เพลงเพราะอยู่ ซึ่งรีแอคแฟนๆ ก็ดีมาก ผมชื่นใจมากเลยนะ เขาเสพสื่อในบ้านเราเยอะ นักแสดงหลายคนเขาก็รู้จัก เขาคงอยากให้ศิลปินเมืองไทยไปหาที่โน่นเยอะๆ ก็สร้างความบันเทิงได้ครับ ขอบคุณอินโด **(ถ้ามีโอกาสไปอีกไหม?)** ไป ไปมาครั้งหนึ่งแล้วติดใจ ชอบ สนุกดีครับ”.