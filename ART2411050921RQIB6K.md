---
layout: post
code: "ART2411050921RQIB6K"
origin_url: "https://www.khaosod.co.th/special-stories/news_9491232"
image: "https://github.com/user-attachments/assets/37b8db4f-2fee-480c-817e-324cbf37d6a7"
title: "แมวจรโดนจับมาเป็นแมวกวัก เฝ้าแผงปลาชดใช้ เหตุขโมยปลามากเกิน"
description: "แมวจรโดนจับมานั่งเป็นแมวกวัก เฝ้าแผงปลาชดใช้ หลังโดนจับได้ว่าขโมยปลามากเกิน"
category: "SPECIAL_STORIES"
language: "th"
date: 2024-11-05T11:25:23.365Z
---

# แมวจรโดนจับมาเป็นแมวกวัก เฝ้าแผงปลาชดใช้ เหตุขโมยปลามากเกิน

[![แมวจรโดนจับมาเป็นแมวกวัก เฝ้าแผงปลาชดใช้ เหตุขโมยปลามากเกิน](https://www.khaosod.co.th/wpapp/uploads/2024/11/cat1105-1w.jpg "แมวจรโดนจับมาเป็นแมวกวัก เฝ้าแผงปลาชดใช้ เหตุขโมยปลามากเกิน")](https://www.khaosod.co.th/wpapp/uploads/2024/11/cat1105-1w.jpg)

**แมวจรโดนจับมานั่งเป็นแมวกวัก เฝ้าแผงปลาชดใช้ หลังโดนจับได้ว่าขโมยปลามากเกิน**

กลายเป็นไวรัลไม่น้อย เมื่อหญิงสาวคนหนึ่งในมณฑลเจียงซี ประเทศจีน ได้โพสต์ภาพของเจ้าเหมียวจรกำลังนั่งเฝ้าแผงปลาด้วยใบหน้าบึ้งตึง เมื่อเธอทราบต้นสายปลายเหตุก็ได้แต่หัวเราะด้วยความเอ็นดู

โดยหญิงสาวเล่าว่า เจ้าเหมียวจรตัวนี้เป็นที่รู้จักดีของชาวบ้านและมักเดินไปทั่วตลาด พ่อค้าแม่ค้าหลายคนชอบให้อาหารมัน แต่ด้วยพฤติกรรมขโมยปลาบ่อยครั้ง จึงถูกลงโทษด้วยการให้มานั่งเฝ้าแผงปลา และทำหน้าที่เป็นแมวกวักคอยเชิญชวนลูกค้าให้เข้ามาซื้อ

[![](https://www.khaosod.co.th/wpapp/uploads/2024/11/cat1105-1.jpg)](https://www.khaosod.co.th/wpapp/uploads/2024/11/cat1105-1.jpg)

สำหรับผลลัพธ์ครั้งนี้ดีเกินคาด มีลูกค้าแวะเวียนมาซื้อปลาเพิ่มขึ้น ต่างโดนความน่ารักของเจ้าเหมียวดึงดูด บางคนยังลูบหัวมันขณะเลือกซื้อปลา ซึ่งเจ้าเหมียวก็มีส่งสายตากลับบ้าง แต่ก็ไม่ได้แสดงออกถึงความหงุดหงิดมากนัก

หลังจากคลิปครั้งนี้ถูกโพสต์ออกไปมีผู้เข้าชมกว่า 4 แสนครั้ง ชาวเน็ตเอ่ยแซวเจ้าเหมียวเพียบ _“ดูใบหน้าอันบูดบึ้งของเจ้าเหมียวนั่นสิ”, “สมควรที่แม่ค้าจะให้มาเป็นแมวกวัก ดูขนาดตัวสิ สมบูรณ์เชียว”, “ต้องมาทำงานใช้หนี้สินะ”_

**ขอบคุณที่มา** chinapress