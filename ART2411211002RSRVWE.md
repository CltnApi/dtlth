---
layout: post
code: "ART2411211002RSRVWE"
origin_url: "https://www.khaosod.co.th/breaking-news/news_9515640"
image: "https://github.com/user-attachments/assets/a8d0371e-2e86-4dc0-ad64-ab44f330296a"
title: "ศาลตัดสินจำคุก 19 ปี 7เดือน ผช.โปรดิวเซอร์ซีรีย์วายชื่อดัง ล่วงละเมิดเด็ก14"
description: "DSI เผยคำสั่งศาลอาญา กรณี ผช.โปรดิวเซอร์ซีรีย์วายชื่อดังละเมิดทางเพศเด็กอายุ 14 ปี โดยศาลพิพากษาตัดสินจำคุก 19 ปี 7 เดือน และให้ชดใช้เงิน 4.5 แสนบาท "
category: "HOT_NEWS"
language: "th"
date: 2024-11-21T10:11:34.561Z
---

# ศาลตัดสินจำคุก 19 ปี 7เดือน ผช.โปรดิวเซอร์ซีรีย์วายชื่อดัง ล่วงละเมิดเด็ก14

[![ศาลตัดสินจำคุก 19 ปี 7เดือน ผช.โปรดิวเซอร์ซีรีย์วายชื่อดัง ล่วงละเมิดเด็ก14](https://www.khaosod.co.th/wpapp/uploads/2024/11/assiproducer1-1.jpg "ศาลตัดสินจำคุก 19 ปี 7เดือน ผช.โปรดิวเซอร์ซีรีย์วายชื่อดัง ล่วงละเมิดเด็ก14")](https://www.khaosod.co.th/wpapp/uploads/2024/11/assiproducer1-1.jpg)

**DSI เผยคำสั่งศาลอาญา กรณี ผช.โปรดิวเซอร์ซีรีย์วายชื่อดังล่วงละเมิดเด็ก14 โดยศาลพิพากษาตัดสินจำคุก 19 ปี 7 เดือน และให้ชดใช้เงิน 4.5 แสนบาท**

ตามที่กรมสอบสวนคดีพิเศษ โดยกองคดีเทคโนโลยีและสารสนเทศ ร่วมกับเจ้าหน้าที่ตำรวจ สภ.บางบัวทอง โดยความร่วมมือขององค์การโอ.ยู.อาร์.ประเทศไทย (O.U.R. Thailand Charitable Corporation) จับกุมนายพล อายุ 39 ปี ผู้ช่วยโปรดิวเซอร์ของบริษัทผู้ผลิตรายการและซีรีย์ยักษ์ใหญ่ เมื่อวันที่ 7 พ.ย.65 ได้ที่สตูดิโอถ่ายทำภาพยนตร์แห่งหนึ่งย่านถนนเกษตร-นวมินทร์ กรุงเทพมหานคร

ซึ่งมีพฤติการณ์กระทำอนาจารเด็ก อายุ 14 ปี โดยใช้ตำแหน่งผู้ช่วยผู้กำกับ ล่อลวงมากระทำอนาจารในบ้านพักและรถยนต์ส่วนตัว และยังได้เผยแพร่คลิปสู่สาธารณะ ซึ่งต้องความผิดฐานกระทำอนาจารแก่บุคคลอายุกว่า 15 ปี โดยขู่เข็ญด้วยประการใด ๆ ใช้กำลังประทุษร้าย โดยบุคคลนั้นอยู่ในภาวะที่ไม่สามารถขัดขืนได้ หรือโดยทำให้บุคคลนั้นเข้าใจผิดว่าตน

เป็นบุคคลอื่นและพาบุคคลอายุเกิน 15 ปีแต่ไม่เกิน 18 ปีเพื่อการอนาจาร แม้ผู้นั้นจะยินยอมหรือไม่ก็ตาม คณะพนักงานสอบสวนคดีพิเศษ กองคดีเทคโนโลยีและสารสนเทศ จึงมีความเห็นควรสั่งฟ้องผู้ต้องหารายดังกล่าว ต่อมาพนักงานอัยการมีความเห็นสั่งฟ้องตามสำนวนการสอบสวนของคณะพนักงานสอบสวนคดีพิเศษ เป็นคดีหมายเลขดำที่ อ 109/2566

![](https://www.khaosod.co.th/wpapp/uploads/2024/11/871764-696x392.jpg)

คดีดังกล่าว ศาลจังหวัดนนทบุรี ได้พิพากษาตามคดีหมายเลขแดงที่ อ 1626/2567 เมื่อวันที่ 20 พ.ย.2567 ในความผิดฐานกระทำอนาจารเด็กอายุไม่เกิน 15 ปี พาเด็กอายุไม่เกิน 15 ปี ไปเพื่อการอนาจาร บันทึกสื่อลามกขณะกระทำอนาจาร พรากเด็กอายุไม่เกิน 15 ปีพรากเด็กอายุเกิน 15 แต่ไม่เกิน 18 ปี และผิดฐานให้สุราแก่เด็ก พิพากษาตัดสินจำคุก 19 ปี 7 เดือน และชดใช้ค่าสินไหม จำนวน 450,000 บาท

กรมสอบสวนคดีพิเศษขอแจ้งให้ทราบว่ากรณีดังกล่าวเป็นการกระทำเฉพาะบุคคล และไม่ได้มีความเกี่ยวข้องใดๆ กับบริษัทต้นสังกัด ทั้งนี้การคัดเลือกนักแสดงควรดำเนินการตามมาตรฐานที่เชื่อถือได้ และขอแจ้งเตือนประชาชน โดยเฉพาะผู้ปกครองที่ต้องการนำบุตรหลานเข้าวงการบันเทิง ควรพิจารณาความน่าเชื่อถือของระบบการคัดเลือก

![](https://www.khaosod.co.th/wpapp/uploads/2024/11/871767_0-696x392.jpg)

ป้องกันปัญหาที่อาจจะเกิดขึ้นด้วยการให้ความรู้และทักษะการป้องกันตัวของเด็ก เช่น การรู้สิทธิส่วนตัวและสิทธิที่จะปฏิเสธการการกระทำที่ไม่เหมาะสม ส่งเสริมการสื่อสารและสร้างความไว้ใจในครอบครัว เพื่อสร้างความสัมพันธ์ที่ดี และตรวจสอบบุคคลและกิจกรรมที่เกี่ยวข้องกับเด็ก โดยเฉพาะในวงการบันเทิง เพื่อป้องกันความเสี่ยงที่อาจเกิดขึ้น