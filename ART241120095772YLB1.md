---
layout: post
code: "ART241120095772YLB1"
origin_url: "https://www.khaosod.co.th/special-stories/news_9514134"
image: "https://github.com/user-attachments/assets/2e8e011b-da9e-4978-b796-4d538dfdeb56"
title: "โลกมันน่ากลัว! ป้าเนียน ฉกของร้านโชห่วย เจ้าของร้านเผลอ หยิบใส่กระเป๋าดื้อๆ"
description: "โลกมันน่ากลัว! ป้าเนียนฉกของ ร้านโชห่วย อาศัยช่วงชุลมุน เจ้าของร้านเผลอ หยิบใส่กระเป๋าดื้อๆ ก่อนทำที เดินวนเวียนไปมาหน้าร้าน"
category: "SPECIAL_STORIES"
language: "th"
date: 2024-11-20T10:01:32.941Z
---

# โลกมันน่ากลัว! ป้าเนียน ฉกของร้านโชห่วย เจ้าของร้านเผลอ หยิบใส่กระเป๋าดื้อๆ

[![โลกมันน่ากลัว! ป้าเนียน ฉกของร้านโชห่วย เจ้าของร้านเผลอ หยิบใส่กระเป๋าดื้อๆ](https://www.khaosod.co.th/wpapp/uploads/2024/11/stonlen-1.jpg "โลกมันน่ากลัว! ป้าเนียน ฉกของร้านโชห่วย เจ้าของร้านเผลอ หยิบใส่กระเป๋าดื้อๆ")](https://www.khaosod.co.th/wpapp/uploads/2024/11/stonlen-1.jpg)

**โลกมันน่ากลัว! ป้าเนียน ฉกของร้านโชห่วย อาศัยช่วงชุลมุน เจ้าของร้านเผลอ หยิบใส่กระเป๋าดื้อๆ ก่อนทำที เดินวนเวียนไปมาหน้าร้าน**

กรณีผู้ใช้ติ๊กต็อก [@joiypoo6](https://www.tiktok.com/@joiypoo6/video/7437099281997155602?is_from_webapp=1&web_id=7375064864094242325) โพสต์คลิปเหตุการณ์ ป้าเสื้อลายคนหนึ่ง ทำท่าทีเหมือนเดินดูของในตลาดนัด สักพักก็ขโมยของเข้ากระเป๋าสะพายข้างแบบเนียนๆ โดยไม่จ่ายเงิน พร้อมระบุแคปชั่นว่า “โลกนี้น่ากลัวขึ้นทุกวัน”

[![](https://www.khaosod.co.th/wpapp/uploads/2024/11/Screenshot-2024-11-20-163453.jpg)](https://www.khaosod.co.th/wpapp/uploads/2024/11/Screenshot-2024-11-20-163453.jpg)

ความคืบหน้า เมื่อวันที่ 20 พ.ย.67 คุณจ่อย เจ้าของโพสต์ดังกล่าว เปิดใจกับ ‘ข่าวสดออนไลน์’ ระบุว่า เมื่อเวลา 17.00 น. วันที่ 15 พ.ย. ที่ผ่านมา ตนไปเดินตลาดนัดที่บ้านโป่ง โดยแฟนของตนลงไปจ่ายตลอด ส่วนตนนั่งรออยู่หน้ารถ

[![](https://www.khaosod.co.th/wpapp/uploads/2024/11/page2-3.jpg)](https://www.khaosod.co.th/wpapp/uploads/2024/11/page2-3.jpg)

สักพักตนก็สังเกตเห็นป้าสวมเสื้อลายคนหนึ่งเดินวนเวียนอยู่หน้าร้าน เปิดท้ายขายของโชห่วยที่ขายของให้แก่คนพม่า ซึ่งตนเห็นป้าคนนี้หยิบของจากร้านไปแล้วรอบนึง โดยป้าหยิบของขึ้นมาทำเป็นถือ จากนั้นก็หยิบของเดินไปเลย ก่อนจะยังคงเดินวนเวียนไปมาหน้าร้านดังกล่าว

ตนเห็นเช่นนั้นจึงคิดว่า ป้าต้องกลับมาหยิบของที่จุดเดิมอีกรอบแน่ๆ จึงตั้งกล้องถ่ายไว้เป็นหลักฐาน ซึ่งป้าก็เดินกลับมาอีกรอบพร้อมกระเป๋าสะพายข้าง จากนั้นก็หยิบของและเก็บใส่กระเป๋าที่พกมาตามในคลิป และทำเป็นแกล้งชวนคุยไปเรื่อยๆหน้าร้าน ก่อนจะเดินหายเข้าไปในตลาด

ส่วนของที่ป้าขโมยนั้นตนไม่ทราบแน่ชัดว่าคือของอะไร แต่น่าจะเป็นซอสหรืออะไรสักอย่าง ซึ่งตอนที่เกิดเหตุเจ้าของร้านที่โดนขโมยก็อยู่ในร้านด้วย แต่ด้วยความที่ตอนนั้นอยู่ในช่วงชุลมุน คนมุงเยอะเต็มร้าน ทำให้เจ้าของอาจจะคลาดสายตาไป

ตอนที่เห็นเหตุการณ์ตนก็ค่อนข้างรู้สึกตกใจพอสมควร แต่ในขณะเดียวกันก็ยังไม่กล้าลงจากรถไปบอกเจ้าของร้าน เพราะมีความกลัวว่า ป้าแกจะโดนจัดการ แต่วันต่อมาตนก็มาที่ตลาดดังกล่าว ตั้งใจจะมาแจ้งกับเจ้าของร้านเรื่องป้าที่ขโมยของ แต่ปรากฎว่าไม่เจอกับเจ้าของร้านแล้ว พอถามร้านค้าแถวนั้นก็ได้ความว่า เจ้าของร้านที่โดนขโมยไม่ได้เข้ามาร้านทุกวัน ทำให้ตอนนี้เจ้าของร้านดังกล่าวยังไม่ทราบเรื่องที่โดนป้าขโมยของ

ทั้งนี้ตนรู้สึกว่าป้าไม่ควรทำแบบนี้เลย ไม่อยากให้ป้าไปทำแบบนี้กับใครอีก ถ้าสมมติว่าเจ้าของร้านเขาเอาเรื่องขึ้นมา ป้าเองก็จะเดือดร้อนหรืออาจติดคุกได้ ซึ่งถ้าเป็นร้านของตนโดนแบบนี้ ตนก็คงตักเตือนคนที่ขโมย ก่อนไปแจ้งความ เพราะคิดว่าบางทีเขาอาจจะมีเหตุและผลของเขาอยู่ก็ได้

