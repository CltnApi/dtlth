---
layout: post
code: "ART241107083605WB5E"
origin_url: "https://www.khaosod.co.th/entertainment/news_9493027"
image: "https://github.com/user-attachments/assets/c2457e14-b2ee-4ac9-bf69-eaa428ae25a7"
title: "จับกระแสลูกทุ่ง - ‘ตั๊กแตน’รับ-คิดต่าง‘ฝนต้องสาป’ฉีกสไตล์เดิม"
description: "ปล่อยปุ๊บปังปั๊บ ซิงเกิล “ฝนต้องสาป” ของลูกทุ่งสาว ‘ตั๊..."
category: "ENTERTAINMENT"
language: "th"
date: 2024-11-07T08:41:08.469Z
---

# จับกระแสลูกทุ่ง - ‘ตั๊กแตน’รับ-คิดต่าง‘ฝนต้องสาป’ฉีกสไตล์เดิม

[![จับกระแสลูกทุ่ง - ‘ตั๊กแตน’รับ-คิดต่าง‘ฝนต้องสาป’ฉีกสไตล์เดิม](https://www.khaosod.co.th/wpapp/uploads/2024/11/TKT.jpg "จับกระแสลูกทุ่ง - ‘ตั๊กแตน’รับ-คิดต่าง‘ฝนต้องสาป’ฉีกสไตล์เดิม")](https://www.khaosod.co.th/wpapp/uploads/2024/11/TKT.jpg)

ปล่อยปุ๊บปังปั๊บ ซิงเกิล **“ฝนต้องสาป”** ของลูกทุ่งสาว **‘ตั๊กแตน ชลดา’** ไต่ขึ้นหัวชาร์ตอย่างรวดเร็ว โดยเพลงใหม่นี้ยังเป็นแนวถนัดของ **‘ตั๊กแตน’** กับความรักที่เชือดเฉือน

_วันนี้สาว ‘ตั๊กแตน’ มานั่งคุยกันแบบชิลชิลถึงงานเพลงใหม่_

![](https://www.khaosod.co.th/wpapp/uploads/2024/11/TT2-1-696x464.jpg)

**ที่มาที่ไปของเพลง ฝนต้องสาป**

**ตั๊กแตน** – “ตอนแรกคุยกับโปรดิวเซอร์ว่าเราอยากกลับมาทำแนวเชือดเฉือนแบบ อยากเป็นคนรักไม่อยากเป็นชู้, ไม่ใช่แฟนทำแทนไม่ได้ เลยปรึกษากันว่าทำยังไงให้เพลงแบบนั้นกลับมาแล้วถ้อยคำให้อยู่ในยุคนี้ด้วย ไม่ล้าสมัย อ.ยีนส์ ก็นึกถึง อ.พยัต ภูวิชัย ที่แต่งเพลงแล้วร้องแล้วเข้าปากแตนทุกเพลง พออาจารย์เขียนมาตอนแรกตกใจชื่อเพลงก่อน พอมาอ่านเนื้อก็อ๋อ เอาความรักมาเปรียบกับเม็ดฝน ฝนสุดท้ายก็กลายเป็นฝนอยู่ดี เหมือนความรักของใครบางคนที่กลืนไม่เข้าคายไม่ออก ตกอยู่ในสภาวะเป็นชู้ มือที่สามโดยไม่ได้ตั้งใจ หลายคนที่ตกสภาวะแบบนี้จะเข้าถึงเนื้อหาของเพลง แต่คนไม่ได้ตกอยู่ในสภาวะนี้ก็จะมองว่าไม่มีหรอก ส่วนใหญ่ตั้งใจทั้งนั้นแหละ ใครไม่โดนไม่รู้ ต้องยอมรับว่าสังคมปัจจุบันนี้มีเยอะ แล้วก็ไม่ใช่แค่ผู้ชาย ผู้หญิงก็เจ้าชู้”

![](https://www.khaosod.co.th/wpapp/uploads/2024/11/TT5-696x464.jpg)

ADVERTISEMENT

**ดนตรีแนวไหน**

**ตั๊กแตน** – “พี่ยีนส์ ศิลาแลง แกฟาดเองเลย เอาทั้งกลิ่นอายความเป็นตั๊กแตนรุ่นเก่ากับความร่วมสมัยเข้ามา มีตัวตนตั๊กแตนอยู่”

![](https://www.khaosod.co.th/wpapp/uploads/2024/11/TT3-1-696x464.jpg)

**มิวสิควิดีโอไปถ่ายในป่า**

**ตั๊กแตน** – “เข้าไปถ่ายในป่า เป็นความคิดผู้กำกับโบ้ คนเดียวกับที่ทำเพลง บ่งึดจักเม็ด เขาครีเอตออกมาเราทำเป็น ย้อนยุคดีมั้ย เพราะเพลงของตั๊กแตนส่วนใหญ่ เอ็มวีออกมาตบตีแย่งแฟน เป็นภาพปัจจุบัน ถ้าเราทำเหมือนเดิมภาพก็จะออกมาเหมือนเดิม ผู้กำกับฯ เลยเสนอภาพออกมาย้อนยุคดีมั้ย แตนก็เสนอว่าเอาเรื่องคุณไสยมาเกี่ยวเลยมั้ย เพราะว่าการที่เราตกเป็นมือที่สามไม่ได้หมายความว่าเราเต็มใจอย่างเดียว อีกฝ่ายอาจจะโกหกเราก็ได้ หรืออาจจะเล่นของเราก็ได้ หลายคนที่ดูเอ็มวีอาจจะรู้สึกแปลกใหม่ อ่านคอมเมนต์อาจจะเห็นว่ามีดราม่าเข้ามา แตนเตรียมทำใจรับมือกับเรื่องนี้ แน่นอนว่าต้องถูกวิจารณ์ ขึ้นอยู่กับว่าคนที่ดูจะเข้าใจเนื้อหามากน้อยแค่ไหน”

![](https://www.khaosod.co.th/wpapp/uploads/2024/11/TT6-696x464.jpg)

**เจอดราม่าเรื่องชุด**

**ตั๊กแตน** – “จริงๆ แล้วมันเป็นแฟชั่น เราก็พยายามเลือกสิ่งใหม่ๆ ให้แฟนเพลงได้ดู แฟนๆ จะชอบหรือไม่ชอบ ก็สามารถติชมมาได้ เราน้อมรับทุกคำติชม บางคนอาจจะมองว่าไม่สวย แต่บางคนก็อาจจะมองว่าแฟชั่นดีนะ ความสวยของแต่ละคนก็ต่างกัน อย่างฝรั่งมองคนไทยสวย แต่คนไทยด้วยกันกับดูถูกว่าดำ ดั้งแหมบ”

![](https://www.khaosod.co.th/wpapp/uploads/2024/11/TT8-560x696.jpg)

![](https://www.khaosod.co.th/wpapp/uploads/2024/11/TT9.jpg)

**เจอกระแสวิจารณ์อีกว่าเพลงนี้ สนุกแค่ท่อนฮุก?**

**ตั๊กแตน** – “แตเป็นคนที่ทำอะไรไม่เหมือนเพื่อน คนส่วนใหญ่จะชอบปล่อยท่อนฮุกมาให้เล่นทางติ๊กต็อก แต่แตนปล่อยท่อนแรกจนจบท่อนสอง ทุกคนก็งง คิดว่าท่อนนั้นเป็นท่อนฮุก แล้วมาดราม่าเล็กๆ แตนก็เซอร์ไพรส์แฟนเพลง มันเป็นการจงใจ เขาอาจจะเกิดความไม่เคยชิน แต่ตั๊กแตนทำไม่เหมือนเพื่อน มันเป็นตัวตนของเรา พอฟังไปฟังมา คนเดิมที่บอก ว่าไม่ชอบ แล้วเขาก็กลับมาคอมเมนต์ใหม่ว่า ฉันไปฟังดีๆ แล้ว มันลิงก์กันดีมากมันโอเคมาก ก็ยังดีที่เขายังกลับมาคอมเมนต์ ตอนแรก เราก็แอบตกใจเหมือนกันว่ามันไม่เข้ากันจริงเหรอ เพราะก่อนที่จะปล่อยเพลงออกมา เราก็ฟังแล้วฟังอีก สุดท้ายแฟนเพลงก็ยอมรับเราอยู่ดี”

**เป็นคนที่อ่านทุกคอมเมนต์?**

**ตั๊กแตน** – “ตอบทุกคอมเมนต์ด้วยค่ะ บางคนที่ตำหนิแรงๆ มาก เราก็ค่ะ ขอบคุณที่เข้ามาฟังนะ ถามว่าพอเจอคอมเมนต์แรงๆ แตนไม่โกรธ เพราะว่าเราเตรียมตัวตั้งรับกับสิ่งนี้อยู่แล้ว เมื่อเกิดความแปลกใหม่เข้ามา เขาก็ไม่คุ้นชิน มันก็มีกระแสตีกลับมา แต่เราก็ต้องให้เวลาเขาหน่อย แล้วมันก็เป็นอย่างที่เราคิดไว้”

![](https://www.khaosod.co.th/wpapp/uploads/2024/11/TT6-1-696x464.jpg)

![](https://www.khaosod.co.th/wpapp/uploads/2024/11/TT10-696x688.jpg)

**เราก็ไม่โจมตีกลับด้วยคอมเมนต์แล้ว**

**ตั๊กแตน** – “เราโตขึ้นทุกวัน เราเรียนรู้ทุกวัน ไม่ย่ำอยู่กับที่ บางทีโต้ไปโต้กลับ มันก็เหนื่อยเปล่า เหมือนเราโต้กับอากาศ เราไม่สามารถเปลี่ยนความคิดใครได้ เราต้องให้เวลาเขา ทั้งหมดทั้งปวงก็ให้เวลาเยียวยา วิเคราะห์ด้วยความเป็นจริงทุกอย่าง ทุกการกระทำของทุกคนมีผลในวันข้างหน้าตามมาเสมอ”

**คอนเสิร์ตยังแน่นเหมือนเดิม**

**ตั๊กแตน** – “ไม่ได้แน่นเหมือนที่เราดังเปรี้ยง แต่ว่างานมีเรื่อยๆ ไม่ขาดหาย แต่มีอยู่ช่วงนึงที่แตนหมดแพสชั่นก็กลับไปอยู่สวนคือแตนไม่รับงานเลย ก่อนมาทำอัลบั้ม ฝนต้องสาป แม้แต่เพลง ฝนต้องสาป โปรดิวเซอร์ต้องตามไปอัดที่สวน เกือบปีที่แตนเยียวยาตัวเองด้วยธรรมชาติ ปลูกต้นไม้ เลี้ยงปลา แฮปปี้มาก แต่ก็มีจุดนึงที่เราฉุกคิดขึ้นมา เราเคยออกร้องเพลงทุกวัน มีบางวันที่เราอยากฟังเพลง พอเปิดก็คิดถึงวงการเฉย ทำให้เรากลับมามีแพสชั่นเหมือนเดิม”

![](https://www.khaosod.co.th/wpapp/uploads/2024/11/TT-3-522x696.jpg)

![](https://www.khaosod.co.th/wpapp/uploads/2024/11/TT4-585x696.jpg)

**มีตั้งเป้าเกษียณไว้มั้ย**

ตั๊กแตน – “ถึงเวลามันจะไปเอง อาชีพไหนๆ ดารา นักร้อง เราไม่สามารถกะเกณฑ์ได้ว่าเราจะอยู่ถึงตอนไหน ไม่มีหรอกคำว่าตลอดไป แตนแค่เตรียมรองรับตัวเอง เตรียมพื้นที่อยู่ในวัยเกษียณ ซื้อที่ดิน ปลูกต้นไม้ไว้ ขุดบ่อเลี้ยงปลา วันไหนอยากหยุดหรืออยากจะเกษียณก็ได้เลย แต่ตอนนี้เรายังทำได้อยู่ แฟนเพลงให้การต้อนรับเพลงเราอยู่ อย่างเพลง ฝนต้องสาป ติดเทรนด์มาแรงอันดับ 1 ตั้งแต่วันแรก ทำให้เรามีกำลังใจ”

**เรื่องความรักเป็นยังไง**

**ตั๊กแตน** – “พอเราโตขึ้น เจอประสบการณ์แย่ๆ มา เราไม่คาดหวังเลย แต่ก็ไม่ได้หมายความว่าจะเข็ดหลาบ ก็ไม่ได้ตัดสินที่คนคนเดียว ความรักยังเป็นสิ่งที่สวยงามที่สุดบนโลกใบนี้ทำให้เรามีพลังงาน พลังใจที่ดีในการทำงาน เราไม่ต้องรอให้คนอื่นมารัก เรารักตัวเองได้ รักคนรอบข้างได้ ถ้าวันไหนถึงเวลาที่เหมาะสม คนนั้นมาแล้วก็โอเค แต่ตอนนี้ยังโสดอยู่ ก็มีคนเข้ามาคุย เราก็ต้องการคนที่คลิกกับเราเหมือนกัน ไม่มีใครอยาก อยู่คนเดียวบนโลกใบนี้ ถ้ายังไม่เจอก็ไม่ต้องรีบเร่ง เดี๋ยวเข้ามาเอง”

![](https://www.khaosod.co.th/wpapp/uploads/2024/11/1TT-696x464.jpg)

**ฝากผลงาน**

**ตั๊กแต**น – “ฝากแฟนๆ เข้าไปฟังงานเพลงฝนต้องสาป แตนตั้งใจทำมาก ทุกคนเต็มที่มาก ขอบคุณแฟนเพลงที่ต้อนรับเพลงนี้เป็นอย่างดี แล้วดีใจมากที่แฟนๆ เริ่มขอเพลง ฝนต้องสาป 2 รอบแล้ว ฝากทุกช่องของแตนด้วย เฟซบุ๊กแฟนเพจ อินสตาแกรม ยูทูบ Takkatan Chollada OFFICIAL”

**พลเทพ สารภิรมย์  
****กัณฑมาศ ธรรมณี**