---
layout: post
code: "ART2411220816HEUQTI"
origin_url: "https://www.khaosod.co.th/sports/news_9517014"
image: "https://github.com/user-attachments/assets/52260318-1990-40cc-bb38-f849e89d55f4"
title: "เดอะตุ๊ก รับไม่มีข้อมูล‘น้องอลิซ’ - แจงชบาแก้วหมดสิทธิ์เรียกตัวรับใช้ทีมชาติ"
description: "เดอะตุ๊ก น.อ.ปิยะพงษ์ ผิวอ่อน โฆษกสมาคมบอลไทยรับไม่มีข้อมูลของอลิซ สมบัติ แข้งสาวชาวไทยที่กำลังจะขึ้นรับใช้ทีมชาติฝรั่งเศส พร้อมเผยชบาแก้วหมดสิทธิ์เรียกแล้ว"
category: "SPORTS"
language: "th"
date: 2024-11-22T08:47:25.993Z
---

# เดอะตุ๊ก รับไม่มีข้อมูล‘น้องอลิซ’ - แจงชบาแก้วหมดสิทธิ์เรียกตัวรับใช้ทีมชาติ

[![เดอะตุ๊ก รับไม่มีข้อมูล‘น้องอลิซ’ - แจงชบาแก้วหมดสิทธิ์เรียกตัวรับใช้ทีมชาติ](https://www.khaosod.co.th/wpapp/uploads/2024/11/Alice.jpg "เดอะตุ๊ก รับไม่มีข้อมูล‘น้องอลิซ’ - แจงชบาแก้วหมดสิทธิ์เรียกตัวรับใช้ทีมชาติ")](https://www.khaosod.co.th/wpapp/uploads/2024/11/Alice.jpg)

เดอะตุ๊ก น.อ.ปิยะพงษ์ ผิวอ่อน โฆษกสมาคมฟุตบอลไทยรับไม่มีข้อมูลของอลิซ สมบัติ แข้งสาวชาวไทยที่กำลังจะขึ้นรับใช้ทีมชาติฝรั่งเศส พร้อมเผยชบาแก้วหมดสิทธิ์เรียกแล้ว

อลิซ สมบัติ กลายเป็นประเด็นฮือฮาเมื่อฟุตบอลหญิงทีมชาติฝรั่งเศส ชุดใหญ่ เรียกติดทีมที่จะลงสนามอุ่นเครื่องพบกับไนจีเรียและสเปนในวันที่ 30 พ.ย. และ 3 ธ.ค.ตามลำดับ โดยอลิซเป็นคนไทยแท้ที่มีคุณพ่อเป็นชาวอุดรธานีและคุณแม่เป็นชาวชลบุรี แต่ไปเกิดและเติบโตที่ฝรั่งเศสทำให้ได้รับสัญชาติฝรั่งเศส

ที่ผ่านมาอลิซมีชื่อเล่นให้กับเยาวชนหญิงฝรั่งเศสมาอย่างต่อเนื่อง ไล่ตั้งแต่รุ่นอายุไม่เกิน 16 ปี 17 19 20 รวมถึงล่าสุดเล่นให้ทีมฝรั่งเศสรุ่นไม่เกิน 23 ปีมาตั้งปี 2022 จากผลงานการลงสนามในทีมชุดนี้มากถึง 12 ครั้งจนมีชื่อขึ้นติดทีมชาติชุดใหญ่

เกี่ยวกับเรื่องนี้ “เดอะตุ๊ก”น.อ.ปิยะพงษ์ ผิวอ่อน ฝ่ายเทคนิคและโฆษกสมาคมกีฬาฟุตบอลแห่งประเทศไทยฯ ยอมรับทางฝ่ายเทคนิคไม่มีข้อมูลเกี่ยวกับฟุตบอลหญิงมากนัก โดยเฉพาะผู้เล่นที่เป็นทั้งลูกครึ่ง หรือคนไทยที่เล่นอยู่ในลีกต่างประเทศ แต่เมื่ออลิซถูกเรียกขึ้นไปเล่นทีมชุดใหญ่ของฟุตบอลหญิงฝรั่งเศส หากได้ลงเล่นไม่ว่าจะเป็นเกมกับไนจีเรีย หรือว่าสเปน จะถือว่าอลิซเป็นนักเตะทีมชาติฝรั่งเศส

“ต้องยอมรับว่าฝ่ายเทคนิคเราคงต้องหาข้อมูลเกี่ยวกับนักเตะผู้หญิงไทยที่เล่นในต่างประเทศมากขึ้น แต่ในกรณีของน้องอลิซหากได้รับโอกาสลงสนาม ทีมฟุตบอลหญิงไทยจะไม่มีสิทธิ์เรียกมาเล่นให้กับทีมชาติไทยแน่นอนแล้ว ถือว่าอลิซเป็นนักเตะทีมชาติฝรั่งเศสเต็มตัว”

สำหรับ อลิซ สมบัติ ปัจจุบันอายุ 21 ปี เล่นตำแหน่งแบ๊กขวา และค้าแข้งอยู่กับโอลิมปิก ลียง ทีมในลีกสูงสุดของประเทศฝรั่งเศส ซึ่งการถูกเรียกตัวติดชาติฝรั่งเศสในครั้งนี้ ถือเป็นนักเตะไทยแท้คนแรกที่ได้ติดทีมฟุตบอลหญิงฝรั่งเศส ชุดใหญ่