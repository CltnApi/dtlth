---
layout: post
code: "ART241117121794CBK0"
origin_url: "https://www.khaosod.co.th/special-stories/news_9509729"
image: "https://github.com/user-attachments/assets/ccfa9bb4-34ff-485c-a442-3b40a2e32397"
title: "แม่ยืนปาดน้ำตาข้างถนน ลูกไล่ออกจากบ้าน พลเมืองดีเข้าช่วย ขนของไปอยู่กระท่อมริมทาง"
description: "หัวใจแทบสลาย! แม่ยืนปาดน้ำตาข้างถนน ถูกลูกไล่ออกจากบ้าน..."
category: "SPECIAL_STORIES"
language: "th"
date: 2024-11-17T12:23:07.800Z
---

# แม่ยืนปาดน้ำตาข้างถนน ลูกไล่ออกจากบ้าน พลเมืองดีเข้าช่วย ขนของไปอยู่กระท่อมริมทาง

[![แม่ยืนปาดน้ำตาข้างถนน ลูกไล่ออกจากบ้าน พลเมืองดีเข้าช่วย ขนของไปอยู่กระท่อมริมทาง](https://www.khaosod.co.th/wpapp/uploads/2024/11/laimea.jpg "แม่ยืนปาดน้ำตาข้างถนน ลูกไล่ออกจากบ้าน พลเมืองดีเข้าช่วย ขนของไปอยู่กระท่อมริมทาง")](https://www.khaosod.co.th/wpapp/uploads/2024/11/laimea.jpg)

**หัวใจแทบสลาย! แม่ยืนปาดน้ำตาข้างถนน ถูกลูกไล่ออกจากบ้าน หอบของมาวางกอง พลเมืองดีเข้าช่วย ขนของไปอยู่กระท่อมริมทาง**

วันที่ 17 พ.ย.67 สมาชิก **[TikTok @user8370465971887](https://www.tiktok.com/@user8370465971887/video/7437917738426764552)** โพสต์คลิปที่ดูแล้วหดหู่ใจ หลังเจอหญิงคนหนึ่งยืนอยู่ริมถนน พร้อมด้วยข้าวของจำนวนมากวางกองไว้ เพราะเพิ่งถูกลูกไล่ออกจากบ้าน โดยระบุข้อความว่า **“ลูกไล่แม่ออกจากบ้านโชคดีที่มาเจอพวกผม ช่วยได้ไม่เยอะแต่พวกผมก็ช่วย #ลูกอกตัญญู”**

โดยในคลิปแม่คนดังกล่าวยืนปาดน้ำตาอยู่ริมถนน บริเวณสะพานข้ามคลอง พร้อมด้วยข้าวของจำนวนมาก ทั้งตู้เย็น พัดลม กาต้มน้ำ เสื้อผ้า และของใช้ต่างๆ จิปาถะ ด้วยสีหน้าเศร้าสร้อย โดยมีกลุ่มผู้โพสต์เข้าไปพูดคุยด้วย

ซึ่งจากการพูดคุยกับหญิงคนนี้ทราบว่า ถูกลูกไล่ออกจากบ้าน และกำลังจะขนของไปอยู่กับลูกสาวคนโต ซึ่งกำลังมารับ จากนั้นผู้โพสต์ก็นำรถกระบะมาช่วยหญิงคนนี้ขนของไปที่ศาลาริมทางก่อน เพื่อจะรอลูกสาวคนโตมารับไปอยู่ด้วย โดยต้องขนของถึง 2 เที่ยวกว่าจะหมด

หลังโพสต์ดังกล่าวเผยแพร่ไป ก็มีคนเข้ามาแสดงความคิดเห็นจำนวนมาก ส่วนใหญ่ไปในทางต่อว่าลูกที่กล้าทำกับแม่แบบนี้ แต่ก็ยังมีคนเข้ามาบอกให้รอฟังเหตุผลจากทางลูกก่อน แต่ก็ผิดที่ไล่แม่ออกจากบ้าน นอกจากนี้ยังมีเสียงชื่นชมกลุ่มผู้โพสต์เป็นอย่างมาก ที่ไม่นิ่งดูดาย ช่วยเหลือคนที่กำลังลำบาก



