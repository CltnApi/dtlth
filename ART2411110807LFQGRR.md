---
layout: post
code: "ART2411110807LFQGRR"
origin_url: "https://www.khaosod.co.th/sports/news_9500233"
image: "https://github.com/user-attachments/assets/5884b223-cdfa-427f-ba0e-e04a21f04909"
title: "อิปสวิช ขอบคุณ เอ็ด ชีแรน หลังปลดล็อกชัยในพรีเมียร์ ลีก - เชื่อนำโชคดีมาให้ทีม"
description: "คีแรน แม็กเคนนา กุนซือ อิปสวิช ทาวน์ เชื่อ เอ็ด ชีแรน ศิลปินดังซึ่งเป็นหนึ่งในผู้ถือหุ้นของสโมสร มอบโชคให้ทีม หลังปลดล็อกชัยชนะนัดแรกในพรีเมียร์ ลีก"
category: "SPORTS"
language: "th"
date: 2024-11-11T08:12:34.376Z
---

# อิปสวิช ขอบคุณ เอ็ด ชีแรน หลังปลดล็อกชัยในพรีเมียร์ ลีก - เชื่อนำโชคดีมาให้ทีม

[![อิปสวิช ขอบคุณ เอ็ด ชีแรน หลังปลดล็อกชัยในพรีเมียร์ ลีก - เชื่อนำโชคดีมาให้ทีม](https://www.khaosod.co.th/wpapp/uploads/2024/11/edshe.jpg "อิปสวิช ขอบคุณ เอ็ด ชีแรน หลังปลดล็อกชัยในพรีเมียร์ ลีก - เชื่อนำโชคดีมาให้ทีม")](https://www.khaosod.co.th/wpapp/uploads/2024/11/edshe.jpg)

คีแรน แม็กเคนนา กุนซือ อิปสวิช ทาวน์ เชื่อ เอ็ด ชีแรน ศิลปินดังซึ่งเป็นหนึ่งในผู้ถือหุ้นของสโมสร มอบโชคให้ทีม หลังปลดล็อกชัยชนะนัดแรกในพรีเมียร์ ลีก

อิปสวิช ทาวน์ เพิ่งเลื่อนชั้นมาเล่นในพรีเมียร์ ลีก อังกฤษ ฤดูกาลนี้ และล่าสุดพวกเขาปลดล็อกชัยชนะนัดแรกได้สำเร็จ ด้วยการบุกไปชนะ สเปอร์ 2-1 ในเกมเมื่อวันที่ 10 พ.ย. ซึ่งเป็นชัยชนะบนลีกสูงสุดครั้งแรกของทีม นับตั้งแต่เดือนเมษายน ปี 2002 อีกด้วย

ทั้งนี้ในเกมดังกล่าวทาง เอ็ด ชีแรน ได้มานั่งชมเกมบนอัฒจันทร์และทีมก็ได้สวมใส่เสื้อแบบที่3ของทีม ซึ่งเอ็ดมีส่วนร่วมในการออกแบบลงเล่นในเกมนี้ด้วย

และหลังจบเกมทาง คีแรน แม็กเคนนา เฮดโค้ชอิปสวิช ทาวน์ เผยว่า

“เป็นช่วงเวลาที่สำคัญจริง ๆ และเป็นวันที่น่าจดจำในประวัติศาสตร์ของสโมสร”

“คุณได้เห็นเส้นทางของสโมสรตลอด 22 ปีที่ผ่านมา มันมีทั้งขึ้นและลง ผมคิดว่าสำหรับแฟนบอลแล้ว การได้เห็นสโมสรของพวกเขาคว้าชัยชนะในพรีเมียร์ ลีก ในเกมกับสโมสรอย่าง สเปอร์ ในสนามที่ยอดเยี่ยมแบบนี้ มันเป็นวันที่สำคัญมากสำหรับพวกเขา”

นอกจากนี้เขายังพูดถึงเอ็ด ชีแรนว่าเขาได้เข้ามาร่วมแสดงความยินดีกับนักเตะในห้องแต่งตัวหลังจบแมตช์ด้วย โดยกล่าว่า “เขาได้เข้ามาทักทายและมันเป็นเรื่องดีที่ได้เจอเขา เขาแสดงความยินดีกับนักเตะและเราใส่เสื้อที่เขาออกแบบ ดังนั้น บางทีมันอาจจะเป็นการนำโชคดีมาให้กับพวกเรานิดหน่อย”

“และทุกคนต่างรู้ดีว่าเขามีส่วนสำคัญกับสโมสรตลอดปลายปีที่ผ่านมาด้วยการสนับสนุนที่เขามอบให้เรา ดังนั้นมันดีมากที่เขามาอยู่ที่นี่”