---
layout: post
code: "ART2411100902FI7EYE"
origin_url: "https://www.khaosod.co.th/special-stories/news_9498793"
image: "https://github.com/user-attachments/assets/666a2761-e4d3-48d9-972e-4181e8ef0d2a"
title: "รวบแล้ว พระแสบแกล้งพิการคนดังในไวรัล ถูกจับสึกกลับไปบวชเณรใหม่ ใช้ผ้าเหลืองหากิน"
description: "รวบแล้ว พระแสบแกล้งพิการ คนดังในไวรัล หลังเดินเรี่ยไรย่านหน้าห้างดัง พบหลังถูกจับสึกกลับไปบวชเณรใหม่ ใช้ผ้าเหลืองหาเงิน ประวัติไม่ดีถูกจับมากว่า 6 ครั้งแล้ว"
category: "SPECIAL_STORIES"
language: "th"
date: 2024-11-10T09:06:36.053Z
---

# รวบแล้ว พระแสบแกล้งพิการคนดังในไวรัล ถูกจับสึกกลับไปบวชเณรใหม่ ใช้ผ้าเหลืองหากิน

[![รวบแล้ว พระแสบแกล้งพิการคนดังในไวรัล ถูกจับสึกกลับไปบวชเณรใหม่ ใช้ผ้าเหลืองหากิน](https://www.khaosod.co.th/wpapp/uploads/2024/11/monk2-3.jpg "รวบแล้ว พระแสบแกล้งพิการคนดังในไวรัล ถูกจับสึกกลับไปบวชเณรใหม่ ใช้ผ้าเหลืองหากิน")](https://www.khaosod.co.th/wpapp/uploads/2024/11/monk2-3.jpg)

**รวบแล้ว พระแสบแกล้งพิการ คนดังในไวรัล หลังเดินเรี่ยไรย่านหน้าห้างดัง พบหลังถูกจับสึกกลับไปบวชเณรใหม่ ใช้ผ้าเหลืองหาเงิน ประวัติไม่ดีถูกจับมากว่า 6 ครั้งแล้ว**

จากกรณีคลิปดังเป็นกระแสไวรัลดังในโลกโซเชี่ยล ว่าพบชายแต่งกายคล้ายพระภิกษุ ท่าทางเหมือนคนพิการ เดินเรี่ยไรเงินชาวบ้าน โดยชายคนดังกล่าว เคยเป็นข่าวดังโดยการทำท่าเหมือนพิการ แต่เมื่อตรวจสอบกลับพบว่า แกล้งทำไม่ได้พิการจริงแต่อย่างใด

เมื่อเวลา 07.20 น.วันที่ 10 พ.ย.2567 พ.ต.ท.โชติพิสิฐ ณรงค์ศักดิ์ รอง ผกก.ป.สน.พญาไท พ.ต.ต.มิตร คุณความดี สวป.สน.พญาไท รับแจ้งจากศูนย์วิทยุ 191 ว่ามีชายแต่งกายคล้ายพระสงฆ์ เดินเรี่ยไรเงินตามที่ปรากฎในสื่อโซเชียล อยู่บริเวณท้ายซอยเพชรบุรี19 แขวงถนนพญาไท เขตราชเทวี กรุงเทพมหานคร จึงไปตรวจสอบพร้อมเจ้าหน้าที่สายตรวจ

พบนายนิพนธ์ อายุ 65 ปี ชาว จ.สระบุรี ได้เดินเรี่ยไรเงิน พร้อมเปิดเครื่องเสียง ลักษณะท่าเดินคล้ายคนพิการ พร้อมท้้งแต่งกายคล้ายพระสงฆ์อยู่บริเวณดังกล่าว เจ้าหน้าที่จึงได้เรียกให้หยุด และขอตรวจสอบ

![](https://www.khaosod.co.th/wpapp/uploads/2024/11/788259_0-696x392.jpg)

จากการตรวจสอบพบเป็นบุคคลที่ปรากฎในสื่อโซเชียลต่างๆ เจ้าหน้าที่จึงได้สอบถาม และขอดูเอกสาร นายนิพนธ์ฯ ให้การว่าตนเป็นพระจริง และมีเอกสารหนังสือสุทธิแสดงการเป็นพระสงฆ์ โดยนายนิพนธ์ฯ ให้การยอมรับว่าตนได้เดินเรี่ยไรเงิน เพื่อแลกกับการที่ได้เผยแผ่หลักธรรมพระพุทธศาสนาเจ้าหน้าที่จึงได้แจ้งนายนิพนธ์ฯว่าการกระทำเรี่ยไร่เงินดังกล่าวไม่เหมาะสม เพราะไม่ใช่กิจของสงฆ์ และได้เชิญตัวมายัง สน.พญาไท เพื่อตรวจสอบข้อมูลเพิ่มเติม

จึงได้ทราบว่า นายนิพนธ์ฯ เคยบวชเป็นพระที่วัดสระแก้ว ต.โพธิ์ชัย อ.เมือง จ.หนองบัวลำภู อีกทั้งให้การวกไปวนมา และด่าทอเจ้าหน้าที่ตำรวจ และไม่ยอมรับการกระทำที่ไม่เหมาะสม เจ้าหน้าที่จึงได้พาไปทำการลาสิกขา เพื่อให้พ้นสภาพจากการเป็นพระภิกษุ ที่รพ.สงฆ์ จากนั้นได้นำพามายัง สน.พญาไท จัดทำบันทึกจับกุมข้อหา “ก่อความเดือดร้อนรำคาญฯ” นำส่งพนักงานสอบสวน เพื่อดำเนินคดี ในข้อหา ตัวการในข้อหาแต่งกายหรือใช้เครื่องหมาย ที่แสดงว่าเป็นภิกษุ สามเณร นักพรต หรือนักบวชในศาสนาใดโดยมิชอบ ก่อนเสียค่าปรับ 100 บาทต่อไป

![](https://www.khaosod.co.th/wpapp/uploads/2024/11/788257_0-696x392.jpg)

จากการตรวจสอบประวัตินายนิพนธ์ ทราบว่าเดิมมีอาชีพทำเกษตรกรรมอยู่ที่จ.สระบุรี และได้บวชเป็นพระที่วัดสระแก้ว และเดินทางมาเรี่ยไรที่อ.พระประแดง จ.สมุทรปราการ อยู่พักใหญ่ โดยการใช้ไม้เท้า 2 ข้าง เดินเหมือนพระพิการ น่าเวทนา นั่งกับพื้น เอาบาตรวางเหมือนขอทาน ไม่เหมาะสม จนกระทั่งตำรวจสภ.พระประแดง ต้องจับสึก และโต้เถียงกับเจ้าหน้าที่ตำรวจจนเป็นคลิปไวรัลมาแล้ว

แต่ด้วยชุดเครื่องแบบพระและพฤติกรรมพระพิการหาเงินได้อย่างดี จนนายนิพนธ์ต้องกลับไปบวชอีกครั้ง แต่ครั้งนี้เป็นการบวชสามเณรที่วัดป่าจุลบัณฑิตาราม ต.หนองบัวใต้ อ.ศรีบุญเรือง จ.หนองบัวลำภู เมื่อวันที่ 22 ส.ค.ที่ผ่านมา แล้วเดินทางเข้ามาเรี่ยไรในกรุงเทพฯชั้นใน หน้าห้างเซ็นทรัลเวิล์ด และเข้ามาในพื้นที่สน.พญาไท จนกระทั่งมีพลเมืองดีแจ้งให้ไปจับสึกดังกล่าว จากการตรวจสอบประวัติพบว่าเคยถูกจับกุมในข้อหาแต่งกายเลียนแบบพระสงฆ์ และข้อหาข้อหาแต่งกายหรือใช้เครื่องหมาย ที่แสดงว่าเป็นภิกษุ สามเณร นักพรต หรือนักบวชในศาสนาใดโดยมิชอบ มาแล้วถึง 6 ครั้ง