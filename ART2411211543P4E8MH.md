---
layout: post
code: "ART2411211543P4E8MH"
origin_url: "https://www.khaosod.co.th/entertainment/news_9515993"
image: "https://github.com/user-attachments/assets/10b98dfa-4156-4c2f-8dc2-d83e6633fe63"
title: "ใบเฟิร์น เล่านาที ลูกเกด ใส่ส้นสูงเหยียบหน้า พูดถึงตัวละคร ทิชา น้ำตาก็ไหล รับหินสุดในชีวิตนักแสดง"
description: "ใบเฟิร์น เล่านาที ลูกเกด ใส่ส้นสูงเหยียบหน้า พูดถึงตัวล..."
category: "ENTERTAINMENT"
language: "th"
date: 2024-11-21T16:39:03.519Z
---

# ใบเฟิร์น เล่านาที ลูกเกด ใส่ส้นสูงเหยียบหน้า พูดถึงตัวละคร ทิชา น้ำตาก็ไหล รับหินสุดในชีวิตนักแสดง

[![ใบเฟิร์น เล่านาที ลูกเกด ใส่ส้นสูงเหยียบหน้า พูดถึงตัวละคร ทิชา น้ำตาก็ไหล รับหินสุดในชีวิตนักแสดง](https://www.khaosod.co.th/wpapp/uploads/2024/11/baifern.jpg "ใบเฟิร์น เล่านาที ลูกเกด ใส่ส้นสูงเหยียบหน้า พูดถึงตัวละคร ทิชา น้ำตาก็ไหล รับหินสุดในชีวิตนักแสดง")](https://www.khaosod.co.th/wpapp/uploads/2024/11/baifern.jpg)

**ใบเฟิร์น เล่านาที ลูกเกด ใส่ส้นสูงเหยียบหน้า พูดถึงตัวละคร ทิชา น้ำตาก็ไหล รับหินสุดในชีวิตนักแสดง เผยเป็นซีรีส์ที่เราหัวเราะด้วยกันน้อยที่สุด**

วันที่ 21 พ.ย.67 นางเอกสาวมากฝีมือ ใบเฟิร์น พิมพ์ชนก ลือวิเศษไพบูลย์ ให้สัมภาษณ์หลังมาร่วมงานเปิดตัวซีรีส์สุดเข้มข้น ทิชา ที่ล็อบบี้อาคารจีเอ็มเอ็ม แกรมมี่เพลส ถึงความหนักหนาสาหัสของตัวละคร ทิชา ที่เจ้าตัวเอ่ยปากว่ายากที่สุดแล้ว พร้อมเล่าฉากฮือฮา ลูกเกด เมทินี ใส่ส้นสูงเหยียบหน้า

ยากไหมเวลาทำงานกับผู้กำกับอย่างพี่กู่ (เอกสิทธิ์) แล้วบทแอดวานซ์ขึ้นเรื่อยๆ?  
“ยากค่ะ เรื่องนี้ (ทิชา) ยากที่สุดกับการเจอหน้าพี่กู่ในการกำกับ ด้วยมู้ดของซีรีส์เราก็กลัวว่าตัวเองจะเล่นไม่ได้ ส่วนพี่กู่ก็อยากกำกับอีกแบบหนึ่งที่เขาไม่ถนัดเลย เรียกว่าเป็นซีรีส์ที่เราหัวเราะด้วยกันน้อยที่สุดตั้งแต่ทำงานด้วยกันมา ตัวพี่กู่เองเขาก็ไม่คิดว่าเรื่องนี้จะยากเบอร์นี้เหมือนกัน พอมาเป็นบทแล้วเพิ่งรู้ว่ามันยากมากจริงๆ กว่าที่เราคิดไว้หลายเท่า“

”สิ่งที่ท้าทายตัวเองมากๆ สำหรับเรื่องนี้ อย่างแรกคือเราเพิ่งจบเรื่องทองประกายแสด แล้วอาทิตย์ต่อไปเราเปิดเรื่องทิชาเลย มันเลยเร็วมากๆ เฟิร์นต้องสวิตช์ทุกอย่างให้ได้เดี๋ยวนี้ แล้วก็เอาเวลาที่พอมีเกือบอาทิตย์เวิร์กช็อปใหม่ เรื่องนี้เฟิร์นจะใช้การฟังเพลงเป็นตัวช่วยตลอดเวลาในเรื่องของการจูนอิน เฟิร์นจะเก็บเลเยอร์ของตัวละครที่เป็นทิชาที่เจ็บปวดไว้ในเพลงเยอะๆ แล้วด้วยความที่เวลามันกระชั้นเฟิร์นก็จะใส่หูฟังแล้วก็อยู่กับตรงนี้ตลอดเวลา รวมถึงต้องพยายามไม่ให้เอาตัวละครไม่ออกไปจากชีวิตจริง คือต้องบาลานซ์ฝึกตัวเองเหมือนกัน“

สวิตช์ตัวละครทันไหม?  
“ดีขึ้นค่ะ ดีขึ้นกว่าเรื่องที่ผ่านๆ มา เรารู้ปัญหาตัวเองว่าที่ผ่านมามันเคยมีปัญหาบางอย่างที่ต้องรักษา รอบนี้ก็มีสมาธิ สติ แล้วก็ฝึกตัวเองมากขึ้นค่ะ พี่กู่เองก็จะวางใจเฟิร์นในเรื่องของการแสดง เขาจะถามก่อนเลยว่าเราอยากเล่นยังไง มองตัวละครยังไง แล้วก็ไปเวิร์กช็อปกัน”

ก่อนหน้านี้เห็นว่าเวลาพูดถึง ทิชา ตัวเราถึงกับน้ำตาไหลเลย?  
“ตอนนี้ดีขึ้นแล้วค่ะ อย่างที่บอกว่าช่วงนั้นเราจำเป็นที่จะต้องเก็บทุกเลเยอร์ของทิชาไว้เยอะ พอเล่าถึงเขาเลยมีความเจ็บที่สะสมไว้อยู่ข้างใน ถ้าได้ดูตั้งแต่ตอนแรกทุกคนจะเข้าใจว่าทำไมเฟิร์นถึงจำเป็นต้องเก็บทุกอย่างไว้ แล้วสัมภาษณ์ครั้งแรกๆ ที่ยังไม่คุ้นเคยกับการกลับไปนึกถึงตัวละครนี้ มันก็เลยร้องไห้ ยอมรับเลยว่าตัวละครนี้หนักกว่าตัวละครอื่นที่เคยเล่นมามากๆ อาจจะด้วยความที่ซีรีส์มี 8 ตอน ทุกอย่างมันเลยเข้มข้นเร็วที่สุดตั้งแต่เปิดตัวเราเลย อย่างเรื่องอื่นๆ มันจะค่อยๆ ไต่ระดับ แต่เรื่องนี้เฟิร์นต้องทำให้เสร็จไว้เลยอยู่ในตัวเอง ถือเป็นตัวละครที่มีเลเยอร์เยอะที่สุดแล้วตั้งแต่เคยเล่นมาเลย แล้วก็เงียบที่สุดที่เฟิร์นเคยสื่อสารมาเลย“

ADVERTISEMENT

หนักขนาดนี้เอาตัวละครออกจากตัวเองยังไง?  
”ต้องมีสมาธิว่าตอนนี้เล่นเสร็จแล้วนะ บางคนก็มีเทคนิคบอกว่าให้เฟิร์นเอาหัวชนกำแพง แล้วค่อยๆ ปล่อยเอนเนอร์จี้ที่เป็นตัวละครออก เรียกว่าต้องใช้สารพัดวิธีเลยค่ะ“

ฉากที่พี่ลูกเกด (เมทินี) ใส่ส้นสูงเหยียบหน้าเรา?  
“ดีค่ะ ก่อนถ่ายทำแม่เกดก็มีการเช็ดรองเท้าให้ก่อน แล้วเขาก็พยายามทรงตัว เพราะขาอีกข้างหนึ่งก็จะต้องพยายามทิ้งน้ำหนัก เพื่อที่จะไม่เหยียบลงหน้าเราแรง ถามว่าซีนเท้าเหยียบนี้ถือเป็นที่สุดในชีวิตของเราเลยไหม คิดว่าที่สุดแล้วนะคะ แต่ก็ที่สุดได้เรื่อยๆ เลยค่ะ”

บางคนถือเกี่ยวกับเรื่องที่เอาเท้ามาเหยียบหน้า?  
“เฟิร์นไม่เคยคิดมากเรื่องนี้เลยค่ะ รู้สึกว่าเราเป็นนักแสดงแล้วตัวละครมันเจอกับเหตุการณ์แบบนั้น เราก็แค่คิดว่าเรามาถ่ายทอดสิ่งที่ตัวละครต้องเจอเท่านั้นเอง”

เรื่องหน้ามีขอพี่กู่ไหมว่าขอบทเบาๆ หน่อย?  
“ไม่เคยบอกอะไรเขาเลยค่ะ พอเขามีอะไรมาเสนอก็มาคุยกันเหมือนเราไม่ได้วางแผนกันมากมายนัก อันไหนน่าสนใจเห็นด้วยตรงกัน อยากทำด้วยกันก็เริ่มโปรเจ็กต์เลย”