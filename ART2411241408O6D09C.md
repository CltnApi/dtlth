---
layout: post
code: "ART2411241408O6D09C"
origin_url: "https://www.khaosod.co.th/sports/news_9519499"
image: "https://github.com/user-attachments/assets/11dbebd0-480a-447b-95c1-e304a88e6d04"
title: "นครราชสีมา โชว์เปิดบ้านเชือดบีจี - ลำพูนดวลประจวบเจาะไม่เข้าแบ่งแต้มไร้สกอร์"
description: "นครราชสีมา เอฟซี แม้ว่าชื่อชั้นจะเป็นรอง แต่อาศัยการเล่นในบ้านและเกมรับที่เหนียวแน่น ก่อนเฉือนชนะบีจี ปทุม ด้านลำพูนเจ๊าประจวบไร้สกอร์ศึกไทยลีก"
category: "SPORTS"
language: "th"
date: 2024-11-24T14:24:37.955Z
---

# นครราชสีมา โชว์เปิดบ้านเชือดบีจี - ลำพูนดวลประจวบเจาะไม่เข้าแบ่งแต้มไร้สกอร์

[![นครราชสีมา โชว์เปิดบ้านเชือดบีจี - ลำพูนดวลประจวบเจาะไม่เข้าแบ่งแต้มไร้สกอร์](https://www.khaosod.co.th/wpapp/uploads/2024/11/Nakhonratchasima.jpg "นครราชสีมา โชว์เปิดบ้านเชือดบีจี - ลำพูนดวลประจวบเจาะไม่เข้าแบ่งแต้มไร้สกอร์")](https://www.khaosod.co.th/wpapp/uploads/2024/11/Nakhonratchasima.jpg)

นครราชสีมา เอฟซี แม้ว่าชื่อชั้นจะเป็นรอง แต่อาศัยการเล่นในบ้านและเกมรับที่เหนียวแน่น ก่อนเฉือนชนะบีจี ปทุม ด้านลำพูนเจ๊าประจวบไร้สกอร์ศึกไทยลีก

นครราชสีมา เอฟซี ทีมอันดับ 10 ของตารางคะแนนมีคิวเปิดบ้านที่สนามเฉลิมพระเกียรติ 80 พรรษา รับการมาเยือนของ “เดอะ แรบบิท”บีจี ปทุม ยูไนเต็ด ยักษ์ใหญ่รีโว่ ไทยลีก 2024-25 เมื่อ 24 พ.ย.

เกมนี้แม้ว่าเจ้าบ้านจะเป็นรองทั้งศักยภาพนักเตะและขนาดของทีม แถมยังโดนทีมเยือนครองบอลบุกเข้าใส่อย่างต่อเนื่อง แต่ว่าอาศัยการเล่นเกมรับเหนียวแน่นพร้อมกับหาจังหวะโต้กลับเร็ว กระทั่งนาที 84 ณัฐนันท์ เบี้ยสัมฤทธิ์ กลายเป็นฮีโร่ของสวาทแคท เมื่อลงมาเป็นสำรองเป็นประตูชัยให้นครราชสีมาเปิดบ้านเฉือนบีจี ปทุม ยูไนเต็ด 1-0 เก็บ 3 คะแนนสุดล้ำค่าไว้ในบ้านตัวเอง

ส่วนอีกคู่ “ราชันโคขาว”ลำพูน วอริเออร์ ทีมอันดับ 12 ที่ต้องการคะแนนเพื่อหนีห่างจากโซนตกชั้นให้มากที่สุดเล่นที่สนามสมโภชเชียงใหม่ 700 ปี รับการมาเยือนของ “ต่อพิฆาต”พีที ประจวบ เอฟซี ปรากฏว่าเกมนี้ทั้งสองทีมไม่มีใครทำประตูได้จบด้วยการเสมอ 0-0 แบ่งไปทีมละ 1 คะแนน