---
layout: post
code: "ART2411180902PYP4WI"
origin_url: "https://www.khaosod.co.th/sports/news_9510476"
image: "https://github.com/user-attachments/assets/c5e47061-6081-4529-9ceb-fb464720745d"
title: "พสิษฐ์-กัสสะ คว้าแชมป์ สิงห์-กรุงไทย จูเนียร์ กอล์ฟ สนาม 5 หลังเพลย์ออฟสุดมัน"
description: "การแข่งขันกอล์ฟเยาวชนส่วนกลางสะสมคะแนนประจำปี 2567-2568 ของสมาคมกีฬากอล์ฟแห่งประเทศไทยฯ \"สิงห์-กรุงไทย จูเนียร์ กอล์ฟ แรงกิ้ง\" สนาม 5 ที่"
category: "SPORTS"
language: "th"
date: 2024-11-18T09:12:16.832Z
---

# พสิษฐ์-กัสสะ คว้าแชมป์ สิงห์-กรุงไทย จูเนียร์ กอล์ฟ สนาม 5 หลังเพลย์ออฟสุดมัน

[![พสิษฐ์-กัสสะ คว้าแชมป์ สิงห์-กรุงไทย จูเนียร์ กอล์ฟ สนาม 5 หลังเพลย์ออฟสุดมัน](https://www.khaosod.co.th/wpapp/uploads/2024/11/172124.jpg "พสิษฐ์-กัสสะ คว้าแชมป์ สิงห์-กรุงไทย จูเนียร์ กอล์ฟ สนาม 5 หลังเพลย์ออฟสุดมัน")](https://www.khaosod.co.th/wpapp/uploads/2024/11/172124.jpg)

การแข่งขันกอล์ฟเยาวชนส่วนกลางสะสมคะแนนประจำปี 2567-2568 ของสมาคมกีฬากอล์ฟแห่งประเทศไทยฯ “สิงห์-กรุงไทย จูเนียร์ กอล์ฟ แรงกิ้ง” สนาม 5 ที่สนามกรังด์ปรีซ์ กอล์ฟ คลับ จ.กาญจนบุรี แข่งระหว่างวันที่ 15-17 พ.ย.67 สัปดาห์นี้แข่ง 4 รุ่น คลาส S รุ่นอายุ 19 ปี ขึ้นไป, คลาส A รุ่นอายุ 15-18 ปี และ คลาส B รุ่นอายุ 13-14 ปี

เมื่อวันที่ 17 พ.ย. เป็นการดวลสวิงวันสุดท้าย มีฝนตกลงมาระหว่างแข่ง ต้องหยุดชั่วขณะก่อนตีกันต่อ ซึ่งคลาส A ชาย สู้กันเดือด พสิษฐ์ ราตะกั่ว เร่งเครื่องทำ 3 อันเดอร์ จบ 5 อันเดอร์พาร์ 208 ไล่มาเท่ากับ ณิกษ ตรัยนานนท์ ที่จบ 2 วันแรก นำอยู่ 2 สโตรก ทำให้ต้องดวลเพลย์ออฟ ก่อนจบที่หลุมแรก พสิษฐ์ เอาชนะคว้าแชมป์สนามที่ 2 ของปีนี้

ขณะที่คลาส B ชาย ก็สู้ถึงฎีกาเช่นกัน หลังจากจบ 2 วันแรก กัสสะ วรรณสีทอง นำที่ 6 อันเดอร์ ทิ้ง เสฏฐวุฒิ เคนานัน 4 สโตรก แต่วันสุดท้าย เสฏฐวุฒิ ทำ 1 อันเดอร์ ส่วน กัสสะ เกิน 3 โอเวอร์ ทั้งคู่จบเท่ากันที่ 3 อันเดอร์พาร์ 210 ต้องดวลเพลย์ออฟ และสู้กัน 2 หลุม ก่อนที่ กัสสะ ฮึดกลับมาคว้าแชมป์ เป็นแชมป์สนามแรกของปีนี้

ส่วนรุ่นอื่น คลาส S ชาย ราชศักดิ์ สุระสัจจะ คว้าแชมป์ 1 อันเดอร์พาร์ 212 ทิ้งห่าง ธนิสร พิศเพ็ง ที่จบ 7 โอเวอร์พาร์ 220 โดยเป็นการคว้าแชมป์ 2 สนามติด ของ ราชศักดิ์

คลาส A หญิง งามพรรณ จันทนะ คว้าแชมป์ 2 สนามติดเช่นกัน หลังจบด้วย 9 อันเดอร์พาร์ 204 ชนะ วิรดา ถวิลย์สังข์ 7 อันเดอร์พาร์ 206

คลาส B หญิง สุริฏฐ์ปรียา พฤกษานุบาล แชมป์ 2 สนามต่อเนื่อง ทำสกอร์รวม 1 อันเดอร์พาร์ 212 คว้าแชมป์ทิ้งห่างอันดับ 2 ณัทชารีย์ คุณปสุต ที่จบ 10 โอเวอร์พาร์ 223

รายการต่อไป สมาคมกีฬากอล์ฟแห่งประเทศไทยฯ เตรียมเฟ้นหานักกอล์ฟเยาวชนฝีมือดี เข้าร่วมโครงการพัฒนานักกอล์ฟดาวรุ่งมุ่งสู่นักกอล์ฟทีมชาติไทย รอบคัดเลือก ระหว่างวันที่ 21-24 พฤศจิกายน 2567 ณ สนามกรังปรีซ์ กอล์ฟ คลับ จ.กาญจนบุรี