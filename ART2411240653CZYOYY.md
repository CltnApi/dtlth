---
layout: post
code: "ART2411240653CZYOYY"
origin_url: "https://www.khaosod.co.th/lifestyle/news_9518101"
image: "https://github.com/user-attachments/assets/b41bd12d-d098-4f30-b90d-6de90454166c"
title: "สดจากเยาวชน - เปิดบ้านการศึกษา เติมพลังค้นหาตัวตน"
description: " “รู้อะไรไม่สู้รู้วิชา” ยุคนี้อาจไม่เพียงพอแล้ว เพราะสิ่งสำคัญน้องๆ รุ่นใหม่ในตอนนี้ต้อง “รู้จักตัวเอง” ด้วยว่าถนัดอะไร ต้องการอะไร และอยากจะประกอบอาชีพใด"
category: "LIFESTYLE"
language: "th"
date: 2024-11-24T07:43:31.175Z
---

# สดจากเยาวชน - เปิดบ้านการศึกษา เติมพลังค้นหาตัวตน

[![สดจากเยาวชน - เปิดบ้านการศึกษา เติมพลังค้นหาตัวตน](https://www.khaosod.co.th/wpapp/uploads/2024/11/PY-scaled.jpg "สดจากเยาวชน - เปิดบ้านการศึกษา เติมพลังค้นหาตัวตน")](https://www.khaosod.co.th/wpapp/uploads/2024/11/PY-scaled.jpg)

**“รู้อะไรไม่สู้รู้วิชา”** ยุคนี้อาจไม่เพียงพอแล้ว เพราะสิ่งสำคัญน้องๆ รุ่นใหม่ในตอนนี้ต้อง **“รู้จักตัวเอง”** ด้วยว่าถนัดอะไร ต้องการอะไร และอยากจะประกอบอาชีพใดในอนาคต

**เมื่อไม่นานนี้ น้องๆ มัธยมศึกษาตอนปลายที่กำลังค้นหาความถนัดของตัวเองและแรงบันดาลใจในวิชาชีพสายวิทยาศาสตร์สุขภาพ เข้าร่วมกิจกรรมโครงการเปิดบ้านแนะแนวศึกษาสายวิทยาศาสตร์สุขภาพ CRA Open House ของราชวิทยาลัยจุฬาภรณ์ ในปีนี้จัดขึ้นภายใต้แนวความคิด “Empower Your Journey” เพื่อ “เติมพลังบวก เพิ่มศักยภาพ ค้นหาความเป็นตัวตน” ผ่านการแลกเปลี่ยนประสบการณ์จากวิทยากรพิเศษพร้อมรุ่นพี่สายตรงจากคณะต่างๆ**

![ “รู้อะไรไม่สู้รู้วิชา” ยุคนี้อาจไม่เพียงพอแล้ว เพราะสิ่งสำคัญน้องๆ รุ่นใหม่ในตอนนี้ต้อง “รู้จักตัวเอง” ด้วยว่าถนัดอะไร ต้องการอะไร และอยากจะประกอบอาชีพใดในอนาคต](https://www.khaosod.co.th/wpapp/uploads/2024/11/y2.jpg)

**พี่หมอเจี๊ยบ ลลนา ก้องธรนินทร์** คุณหมอผู้สร้างพลังบวก กล่าวว่า เราพบว่ามีหลากหลายสาขาอาชีพที่น่าสนใจ ฟังพี่พยาบาล นักรังสีเทคนิค ฯลฯ ดีใจและตื่นเต้นแทนน้องๆ เพราะทุกหลักสูตรน่าสนใจไปหมด ตอนนี้ที่เจี๊ยบคิดว่าเป็นสาขาอาชีพใหม่ที่น้องๆ รุ่นใหม่สนใจกันมาก คือ พาราเมดิก หรือนักฉุกเฉินการแพทย์ เป็นอาชีพที่ออกไปกับรถฉุกเฉิน ไปดูว่ารักษาคนไข้ในจุดเกิดเหตุแล้วนำกลับมาส่งต่อให้ทางโรงพยาบาล

พี่หมอเจี๊ยบร่วมสาธิต

_“สำหรับคำแนะนำ คนที่อยากเรียนแพทย์ อย่างแรกเลยถามตัวเองก่อนว่าเราอยากจะดูแลผู้ป่วยจริงๆ ไหม อาชีพนี้ต้องทุ่มเททั้งการเรียน แรงกาย แรงใจมาก ถ้าน้องๆ ศึกษาแล้ว ชอบสาขานี้จริงๆ น้องก็จะมุ่งมั่นแล้วมีความสุขกับมัน ถ้าสอบติดเชื่อว่าทุกคนน่าจะเรียนไหวแน่นอน สิ่งที่ยากกว่าคือความรับผิดชอบ ทุกอาชีพมีความสำคัญและมีคุณค่าในสาขาวิชาชีพตัวเอง”_ พี่หมอเจี๊ยบกล่าว

ด้าน **นที เอกวิจิตร** หรือ **พี่อุ๋ย บุดด้า เบลส** ศิลปินไอดอล กล่าวว่าหลักสูตรการเรียนการสอนในสมัยนี้เปิดโลกตนเองมาก มีการปรับเปลี่ยนให้ทันสมัย เช่นนำนวัตกรรมสองอย่างมารวมกัน นักเรียนแพทย์สามารถทำงานวิจัยเรื่องอื่นเพิ่ม เช่นวิศวะหรือคอมพิวเตอร์ สุดท้ายมารวมกัน อาจจะผลิตเครื่องมืออุปกรณ์การแพทย์ สิ่งเหล่านี้ที่เรียกว่านวัตกรรม รวมถึงหลักสูตรอื่น เช่น วิทยาศาสตร์การเคลื่อนไหวและสุขภาพ นำหลายศาสตร์มารวมกัน โลกก้าวไปข้างหน้า วิชาความรู้ต้องพัฒนาให้เท่าทันเทคโนโลยี

พี่อุ๋ย บุดด้า เบลส

**ตุ๊ก ชนกวนันท์ รักชีพ** หนึ่งในผู้ปกครองที่เข้าร่วมงาน กล่าวว่าในฐานะคุณแม่ พิจารณาจากความต้องการของลูกเป็นหลัก แต่บางครั้งน้องอาจจะมีวุฒิภาวะไม่เพียงพอ เห็นโลกมาน้อยกว่าเรา เราก็เป็นในฐานะผู้ช่วย ช่วยหาความรู้ สนับสนุน เป็นหูเป็นตา ช่วยกันพิจารณา ลูกคนโตสนใจสายวิทยาศาสตร์สุขภาพ งานวันนี้ทำให้เขาเห็นแนวทางชัดขึ้นว่าเหมาะกับเขาไหม เขาสนใจแบบไหน ส่วนตัวประทับใจหลักสูตรแพทย์ ผลิตคุณหมอที่เต็มไปด้วยองค์ความรู้ควบคู่คุณธรรม ต้องแข็งแรงสุขภาพดีเพราะต้องไปดูแลคนอื่น

คุณแม่ตุ๊ก ชนกวนันท์

**“ให้กำลังใจน้องๆ รุ่นลูกๆ หลานๆ เข้าใจว่าทุกคนกลัว ทุกคนเหนื่อยในการเรียน แต่คิดว่ายากแค่ไหนก็ไม่เกินความสามารถของน้องๆ อย่าชะล่าใจ อย่าประมาท อย่าขี้เกียจ ทำให้ดีที่สุด เอาให้สุดพีก อะไรที่ทำสุดความสามารถ พอเราสำเร็จแล้ว ได้ชัยชนะกลับมาแล้ว เราจะชื่นใจ ขอให้น้องๆ ทุกคนสมหวังได้คณะที่ตั้งใจจะเรียน” คุณแม่ตุ๊กกล่าว**