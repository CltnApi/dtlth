---
layout: post
code: "ART2411250332SJBV33"
origin_url: "https://www.khaosod.co.th/breaking-news/news_9519742"
image: "https://github.com/user-attachments/assets/600ca127-5e20-4fbd-8d53-a47848c2e8f6"
title: "ดีเอสไอ เปิดเส้นทางการเงิน สามารถ-แม่ โยงบอสดิไอคอน จ่ายตามวงรอบ"
description: "ดีเอสไอ เปิดเส้นทางการเงิน สามารถ-แม่ หลังเจอร่องรอยธุรกรรมรับโอนจาก 2 บอสดิไอคอน ตั้งแต่ปี 2567 พบบัญชีแม่ ยอดเงินรายได้กว่า 100 ล้าน"
category: "HOT_NEWS"
language: "th"
date: 2024-11-25T03:51:04.077Z
---

# ดีเอสไอ เปิดเส้นทางการเงิน สามารถ-แม่ โยงบอสดิไอคอน จ่ายตามวงรอบ

[![ดีเอสไอ เปิดเส้นทางการเงิน สามารถ-แม่ โยงบอสดิไอคอน จ่ายตามวงรอบ](https://www.khaosod.co.th/wpapp/uploads/2024/11/financial-path.jpg "ดีเอสไอ เปิดเส้นทางการเงิน สามารถ-แม่ โยงบอสดิไอคอน จ่ายตามวงรอบ")](https://www.khaosod.co.th/wpapp/uploads/2024/11/financial-path.jpg)

**ดีเอสไอ เปิดเส้นทางการเงิน สามารถ-แม่ หลังเจอร่องรอยธุรกรรมรับโอนจาก 2 บอสดิไอคอน ตั้งแต่ปี 2567 พบบัญชีแม่ ยอดเงินรายได้กว่า 100 ล้าน**

ล่าสุดวันที่ 25 พ.ย.2567 พ.ต.ต.ยุทธนา แพรดำ อธิบดีกรมสอบสวนคดีพิเศษ (ดีเอสไอ) เปิดเผยว่า การดำเนินการสอบสวนเรื่องฟอกเงินทางอาญาของดีเอสไอ เนื่องด้วยได้รับไว้เป็นคดีพิเศษที่ 115/2567 ก่อนที่จะรับคดีความผิดเรื่องแชร์ลูกโซ่ หรือเลขคดีพิเศษที่ 119/2567 ไว้เป็นคดีพิเศษ ตามที่ได้รับโอนสำนวนมาจากเจ้าหน้าที่ตำรวจ

ซึ่งภายหลังจากที่ดีเอสไอได้รวบรวมพยานหลักฐานและสืบสวนเรื่องเส้นทางการเงิน ธุรกรรมทางการเงินมาอย่างต่อเนื่องจากกลุ่มบริษัท ดิไอคอนกรุ๊ป จำกัด จึงพบว่าในกรณีที่บรรดาผู้เสียหายในคดีได้โอนเงินชำระเพื่อซื้อสินค้าหรือเปิดบิลเป็นผู้ตัวแทนจำหน่ายกับบัญชีธนาคารของบริษัท ดิไอคอนฯ

จากนั้นบัญชีของบริษัทฯ ก็ได้โอนต่อมาที่ นายวรัตน์พล วรัทย์วรกุล หรือ บอสพอล ต่อมาบอสพอลและบอสปีเตอร์ก็ได้มีการโอนต่อมายังกลุ่มที่ถูกศาลออกหมายจับ คือ มารดาของนักการเมือง และนักการเมือง

พ.ต.ต.ยุทธนา กล่าวต่อว่า สำหรับไทม์ไลน์ที่ดีเอสไอสืบสวนพบจากร่องรอยการทำธุรกรรมรับโอนเงินระหว่างบอสพอล และนักการเมืองรายนี้นั้น พบตั้งแต่ช่วงปี 2564 **โดยในส่วนบัญชีธนาคารแม่ของนักการเมืองรายนี้ มียอดเงินรายได้รวมกว่า 100 ล้านบาท ซึ่งเป็นการรับโอนเงินจากทางอื่น**

พ.ต.ต.ยุทธนา กล่าวอีกว่า **แต่ในส่วนที่รับโอนโดยตรงจากบอสพอลมีประมาณ 2.5 ล้านบาท** ทั้งยังมีในส่วนของการรับโอนจากบอสปีเตอร์ หรือ นายกลด เศรษฐนันท์ หลักหลายแสนบาท อย่างไรก็ตาม ส่วนจะกล่าวอ้างว่าเงินหลายล้านบาทนี้เป็นเงินทำบุญหรือเงินใดนั้น บุคคลก็สามารถให้การได้ ถือเป็นสิทธิ

แต่ดีเอสไอก็จะต้องพิสูจน์ว่าเป็นเงินทำบุญจริงหรือไม่ และเหตุใดจึงเป็นเงินทำบุญทุกเดือน เพราะบางครั้งหลักแสนบาท บางครั้งหลายแสนบาท และยังเป็นไปตามวงรอบทุกเดือน ดีเอสไอจึงมองว่าพฤติการณ์ลักษณะนี้ไม่อาจใช่เงินทำบุญ

พ.ต.ต.ยุทธนา กล่าวว่า ส่วนเหตุใดจึงเป็นความผิดฐานฟอกเงินทางอาญานั้น เพราะมันคือการเปลี่ยนแปลงสภาพทรัพย์สิน หรือมีลักษณะปกปิดอำพราง อีกทั้งนักการเมืองรายนี้ยังใช้เงินผ่านบัญชีแม่ของตัวเอง เพราะเมื่อบอสพอลหรือบอสปีเตอร์โอนเงินมายังบัญชีแม่ของนักการเมือง

จากนั้นแม่ของนักการเมืองก็จะโอนต่อมายังบัญชีนักการเมือง จึงยืนยันว่าทั้งคู่มีการกระทำความผิดอาญาฐานฟอกเงิน ในข้อหาร่วมกันฟอกเงินและสมคบกันฟอกเงิน ทั้งนี้ หากพบตัวผู้ต้องหา เจ้าหน้าที่จึงจะได้ควบคุมตัวมายังอาคารกรมสอบสวนคดีพิเศษ ถนนแจ้งวัฒนะ กรุงเทพฯ

ขณะที่ดีเอสไอยังมีหมายค้นของศาล สำหรับเข้าตรวจค้นพื้นที่เป้าหมาย 2 จุด เพื่อตรวจยึดพยานเอกสารและพยานวัตถุ ประกอบด้วย จุดที่ 1 บ้านพักของนายสามารถ ภายในโครงการบ้านหรูแห่งหนึ่ง บนถนนราชพฤกษ์ ส่วนจุดที่ 2 คอนโดมิเนียมของนายสามารถ บนพื้นที่เขตราชเทวี กรุงเทพฯ

โดยเมื่อเวลา 06.00 น. วันที่ 25 พ.ย.2567 ดีเอสไอได้มีการแบ่งพนักงานสอบสวนคดีพิเศษออกเป็น 2 ส่วน เพื่อเข้าปฏิบัติการใน 2 จุด ทั้งนี้ หากผู้ต้องหาปรากฏตัวตามหมายจับของศาลต่อหน้าเจ้าหน้าที่ชุดจับกุม ให้เจ้าหน้าที่แจ้งข้อกล่าวหาและสิทธิตามประมวลกฎหมายวิธีพิจารณาความอาญา

และรวมถึงแจ้งว่าต้องบันทึกภาพและเสียงอย่างต่อเนื่องในขณะจับและควบคุมตัวจนกระทั่งส่งตัวให้พนักงานสอบสวนคดีพิเศษให้ผู้ต้องหาได้รับทราบ รวมทั้งเจ้าหน้าที่ชุดจับกุมได้แจ้งพนักงานอัยการ และได้บันทึกข้อมูลเกี่ยวกับผู้ถูกควบคุมตัว (ปท.1) ตาม พ.ร.บ.ป้องกันและปราบปรามการทรมานและการกระทำให้บุคคลสูญหาย พ.ศ. 2565 หรือ พ.ร.บ.อุ้มหายฯ

จากนั้นจึงจะได้ควบคุมตัวผู้ต้องหากลับอาคารกรมสอบสวนคดีพิเศษ และส่งมอบตัวผู้ต้องหาให้แก่คณะพนักงานสอบสวนคดีพิเศษ เจ้าของสำนวนคดี ดำเนินการตามกฎหมายต่อไป