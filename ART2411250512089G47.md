---
layout: post
code: "ART2411250512089G47"
origin_url: "https://www.khaosod.co.th/lifestyle/news_9519025"
image: "https://github.com/user-attachments/assets/38a46dae-c089-4c75-95cb-6ef6176a393c"
title: "สดจากเยาวชน - กล่องช่วยชีวิต ส่งต่อความหวัง"
description: "องค์การยูนิเซฟ ประเทศไทย เปิดตัวแคมเปญ “Box of Life” ปลุกพลังทุกคนมาร่วมลงมือทำและบริจาคเพื่อมอบความช่วยเหลือแก่เด็กที่กำลังเผชิญวิกฤตในด้านต่างๆ"
category: "LIFESTYLE"
language: "th"
date: 2024-11-25T05:26:46.773Z
---

# สดจากเยาวชน - กล่องช่วยชีวิต ส่งต่อความหวัง

[![สดจากเยาวชน - กล่องช่วยชีวิต ส่งต่อความหวัง](https://www.khaosod.co.th/wpapp/uploads/2024/11/boxpox-scaled.jpg "สดจากเยาวชน - กล่องช่วยชีวิต ส่งต่อความหวัง")](https://www.khaosod.co.th/wpapp/uploads/2024/11/boxpox-scaled.jpg)

**องค์การยูนิเซฟ ประเทศไทย** เปิดตัวแคมเปญ **“Box of Life”** ปลุกพลังทุกคนมาร่วมลงมือทำและบริจาคเพื่อมอบความช่วยเหลือแก่เด็กที่กำลังเผชิญวิกฤตในด้านต่างๆ ภายใต้แคมเปญ **“A Better Tomorrow Today”** มุ่งเน้นให้ทุกคนร่วมสร้างอนาคตที่ดีกว่าแก่เด็กๆ ทั้งในประเทศไทยและทั่วโลกที่ขาดแคลนสิ่งจำเป็นพื้นฐาน โดยเฉพาะในพื้นที่ที่เด็กเผชิญกับวิกฤตการณ์ด้านสุขภาพ ภาวะขาดแคลนอาหาร ภัยพิบัติ และความไม่เท่าเทียมทางสังคม

![สดจากเยาวชน - กล่องช่วยชีวิต ส่งต่อความหวัง](https://www.khaosod.co.th/wpapp/uploads/2024/11/box2.jpg)

**“Box of Life หรือ กล่องช่วยชีวิต” ของยูนิเซฟ เป็นชุดสิ่งของจำเป็นขั้นพื้นฐานที่ออกแบบมาเพื่อช่วยเหลือเด็กๆ ที่อยู่ในสถานการณ์ฉุกเฉิน ประกอบด้วย เช่น วัคซีนป้องกันโรค อาหารบำบัดฉุกเฉิน เม็ดทำน้ำดื่มสะอาด ชุดสุขอนามัย และอุปกรณ์การศึกษา ซึ่งไม่เพียงช่วยให้เด็กๆ ปลอดภัย แต่ยังสร้างพื้นฐานที่ดีต่อการเติบโตและพัฒนาเต็มศักยภาพ แม้ในยามที่ต้องเผชิญความยากลำบาก การสนับสนุน Box of Life จึงเป็นเหมือนการวางรากฐานอนาคตที่มั่นคงให้เด็กทุกคน เพื่อให้พวกเขามีโอกาสเติบโตอย่างปลอดภัย แข็งแรง และเปี่ยมด้วยความหวัง**

แคมเปญนี้ได้รับการสนับสนุนจากบุคคลที่มีชื่อเสียง นำโดย มาดามแป้ง นวลพรรณ ล่ำซำ ทูตองค์การยูนิเซฟ ประเทศไทย, นักแสดงชื่อดัง เจมส์ จิรายุ ตั้งศรีสุข และชาคริต แย้มนาม รวมถึงนักกีฬาแบดมินตัน ปอป้อ ทรัพย์สิรี แต้รัตนชัย ทั้ง 4 คนร่วมเป็นกระบอกเสียงสำคัญในการส่งต่อข้อความว่าเด็กทุกคนควรได้รับการสนับสนุนเพื่อสร้างอนาคตที่สดใส

![สดจากเยาวชน - กล่องช่วยชีวิต ส่งต่อความหวัง](https://www.khaosod.co.th/wpapp/uploads/2024/11/box3.jpg)

_นางคยองซอน คิม ผู้อำนวยการองค์การยูนิเซฟ ประเทศไทย กล่าวว่า “เด็กๆ ทั่วโลกกำลังเผชิญวิกฤตที่เพิ่มขึ้นอย่างต่อเนื่องซึ่งเป็นภัยต่อสุขภาพ ความปลอดภัย และอนาคตของพวกเขา วันนี้คือเวลาที่เราต้องผนึกกำลังกัน ไม่เพียงเพื่อรับมือกับวิกฤต แต่ต้องมั่นใจว่าจะไม่มีเด็กคนใดต้องต่อสู้เพียงลำพัง ‘Box of Life’ จึงเป็นมากกว่ากล่องบรรจุสิ่งของจำเป็น แต่เป็นดั่งสะพานสู่อนาคตที่สดใสและสัญลักษณ์แห่งความหวังและโอกาส ดังนั้น ทุกการสนับสนุนคือการร่วมกันสร้างเส้นทางชีวิตที่จะนำพาเด็กๆ เติบโตอย่างแข็งแกร่งในวันข้างหน้า”_

ยูนิเซฟยังนำเสนอวิดีโอ “Box of Life” ผ่านเครือข่ายรถไฟฟ้าบีทีเอสทั่วกรุงเทพมหานคร ทั้งยังมีกิจกรรมพิเศษ “Train to the Future” แปลงโฉมขบวนรถไฟฟ้าให้กลายเป็นแกลเลอรีเคลื่อนที่แสดงผลงานศิลปะอันทรงพลังของเด็กๆ ที่ถ่ายทอดความฝันและแรงบันดาลใจผ่านลวดลายอันสดใส สร้างสรรค์ขบวนรถไฟให้เป็นสัญลักษณ์แห่งการเดินทางสู่โลกที่ปลอดภัย สมบูรณ์ และเปี่ยมด้วยความหวัง เป็นการส่งเสียงแทนเด็กๆ ทั่วโลกที่กำลังเผชิญความยากลำบาก และเรียกร้องโอกาสที่เท่าเทียมเพื่อก้าวสู่อนาคตที่ดีกว่า

![สดจากเยาวชน - กล่องช่วยชีวิต ส่งต่อความหวัง](https://www.khaosod.co.th/wpapp/uploads/2024/11/box1.jpg)

**ร่วมสร้างการเปลี่ยนแปลงอนาคตของเด็กตั้งแต่วันนี้ โดยร่วมบริจาคเงินเพื่อช่วยเหลือเด็กกับยูนิเซฟ UNICEF Thailand ผ่านการสนับสนุน “Box of Life” ทุกการบริจาค 1,500 บาท จะได้รับพวงกุญแจยูนิเซฟที่เป็นสัญลักษณ์แห่งการสนับสนุนและส่งต่อความหวังให้เด็กและเยาวชน บริจาคได้ที่ www.unicef.or.th/boxoflife**