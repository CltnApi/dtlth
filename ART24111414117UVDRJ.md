---
layout: post
code: "ART24111414117UVDRJ"
origin_url: "https://www.khaosod.co.th/sports/news_9506085"
image: "https://github.com/user-attachments/assets/0a42b5f2-de5c-4107-967e-3c8cb94d4070"
title: "โรมา ประกาศตั้ง รานิเอรี คุมทัพหนที่ 3 - ให้สิทธิมีส่วนร่วมในการเลือกโค้ชใหม่"
description: "โรมา สโมสรฟุตบอลจาก เซเรีย อา อิตาลี ออกมาประกาศแต่งตั้งให้ เคลาดิโอ รานิเอรี กุนซือวัย 73 ปี เข้ามานั่งแท่นเฮดโค้ชคนใหม่ของทีมอย่างเป็นทางการแล้ว"
category: "SPORTS"
language: "th"
date: 2024-11-14T14:25:55.533Z
---

# โรมา ประกาศตั้ง รานิเอรี คุมทัพหนที่ 3 - ให้สิทธิมีส่วนร่วมในการเลือกโค้ชใหม่

[![โรมา ประกาศตั้ง รานิเอรี คุมทัพหนที่ 3 - ให้สิทธิมีส่วนร่วมในการเลือกโค้ชใหม่](https://www.khaosod.co.th/wpapp/uploads/2024/11/ranie-1.jpg "โรมา ประกาศตั้ง รานิเอรี คุมทัพหนที่ 3 - ให้สิทธิมีส่วนร่วมในการเลือกโค้ชใหม่")](https://www.khaosod.co.th/wpapp/uploads/2024/11/ranie-1.jpg)

โรมา สโมสรฟุตบอลจาก เซเรีย อา อิตาลี ออกมาประกาศแต่งตั้งให้ เคลาดิโอ รานิเอรี กุนซือวัย 73 ปี เข้ามานั่งแท่นเฮดโค้ชคนใหม่ของทีมอย่างเป็นทางการแล้ว

ก่อนหน้านี้ โรมา ถูกกลุ่มแฟนบอลจัลโลรอสซีต่อต้านอย่างหนัก ตั้งแต่สั่งปลด ดานิเอเล เด รอสซี พ้นจากตำแหน่งผู้จัดการทีมเมื่อเดือนกันยายน หลังจากนั้นพวกเขาแต่งตั้ง อิวาน ยูริช เข้ามาทำหน้าที่ต่อ แต่ผลงานยังไม่ดีขึ้น และสั่งปลดยูริชหลังจากรับงานได้ไม่ถึง 2 เดือน

และล่าสุดทางสโมสรออกมาประกาศอย่างเป็นทางการแล้วว่า พวกเขาได้แต่งตั้ง เคลาดิโอ รานิเอรี เข้ามาเป็นเฮดโค้ชของทีมจนจบฤดูกาลนี้

โดยหลังจากนั้นรานิเอรีจะผันตัวไปรับงานกับสโมสรในตำแหน่งผู้บริหารระดับสูงซึ่งเขาจะคอยให้คำปรึกษากับเจ้าของสโมสรในด้านที่เกี่ยวข้องกับกีฬา

ขณะที่การมองหาโค้ชใหม่จะใช้เวลาหลังจากนี้ ซึ่งทางเคลาดิโอ รานิเอรีจะมีส่วนร่วมในการตัดสินใจเรื่องโค้ชใหม่ของทีมด้วย

สำหรับรานิเอเรี เกิดที่กรุงโรมและเคยค้าแข้งกับทัพหมาป่า ในช่วงฤดูกาล 1973-74 จากนั้นเขาเคยทำงานเป็นกุนซือของทัพจัลโลรอสซีมาแล้วสองหน หนแรกระหว่างปี 2009-2011 และครั้งที่สองเมื่อเดือน มีนาคม ถึง มิถุนายน ปี 2019 ทำให้การเข้ามาทำงานครั้งนี้เป็นหนที่ 3 ในฐานะเฮดโค้ชโรมาของเจ้าตัว