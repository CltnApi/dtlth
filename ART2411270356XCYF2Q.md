---
layout: post
code: "ART2411270356XCYF2Q"
origin_url: "https://www.khaosod.co.th/entertainment/news_9522927"
image: "https://github.com/user-attachments/assets/5dcad7e0-beb3-4221-b8ec-0c60488731f6"
title: "อิงฟ้า เผยถึง อาม ชุติมา ไม่มีใครเหมือนใครได้ เหมาะเป็นนางงามไหม ต้องรอพิสูจน์"
description: "อิงฟ้า วราหะ ตอบประเด็นคนมองว่า อาม ชุติมา เป็นร่างทรงอิงฟ้า เผยไม่มีใครเหมือนใครได้ เหมาะเป็นนางงามไหม ต้องรอพิสูจน์ อนาคตเล็งซื้อหุ้นมิสแกรนด์ "
category: "ENTERTAINMENT"
language: "th"
date: 2024-11-27T04:10:58.796Z
---

# อิงฟ้า เผยถึง อาม ชุติมา ไม่มีใครเหมือนใครได้ เหมาะเป็นนางงามไหม ต้องรอพิสูจน์

[![อิงฟ้า เผยถึง อาม ชุติมา ไม่มีใครเหมือนใครได้ เหมาะเป็นนางงามไหม ต้องรอพิสูจน์](https://www.khaosod.co.th/wpapp/uploads/2024/11/IngFhaArmchutima-2.jpg "อิงฟ้า เผยถึง อาม ชุติมา ไม่มีใครเหมือนใครได้ เหมาะเป็นนางงามไหม ต้องรอพิสูจน์")](https://www.khaosod.co.th/wpapp/uploads/2024/11/IngFhaArmchutima-2.jpg)

อิงฟ้า วราหะ ตอบประเด็นคนมองว่า อาม ชุติมา เป็นร่างทรงอิงฟ้า เผยไม่มีใครเหมือนใครได้ เหมาะเป็นนางงามไหม ต้องรอพิสูจน์ ยินดีกับผู้หญิงที่มีฝัน อนาคตเล็งซื้อหุ้นมิสแกรนด์

เรียกว่าเป็นสาวฮอตไม่แผ่ว สำหรับ **อิงฟ้า วราหะ** ที่ล่าสุดมาร่วมงาน Dailynews Awards 2024 ก็ได้เปิดใจถึงความคึกคักของเวทีมิสแกรนด์ ไทยแลนด์ ที่กำลังเฟ้นหาตัวแทนของแต่ละจังหวัดอยู่ในขณะนี้ รวมถึง นักร้องสาว **อาม ชุติมา** เจ้าของมงฯ มิสแกรนด์แพร่ ที่หลายคนจับมาเปรียบเทียบถึงความสามารถต่างๆ ที่มีว่าเป็น อิงฟ้า2 ไว้ว่า

**![](https://www.khaosod.co.th/wpapp/uploads/2024/11/IngFhaArmchutima-3.png)**  
“เป็นร่างทรงเลยเหรอ จริงๆ หนูเป็นแฟนคลับเขาด้วยซ้ำนะ คนที่เป็นนักร้องเป็นศิลปิน ก็ต้องรู้จักเขาอยู่แล้ว เพราะน้องเขาแต่งเพลงเก่ง เพลงเขาก็ดัง ก็ดีใจที่เขามาประกวดมิสแกรนด์ เรายินดีกับผู้หญิงทุกคนที่มีความฝัน แค่เขากล้าก็ชนะใจตัวเองไปแล้ว ที่เหลือก็ต้องพิสูจน์ตัวเองกันไป ที่คนเขาบอกว่าไม่สมมาตราฐานหรืออะไร เราเองก็โดนเยอะเหมือนกัน ส่วนตัวไม่อยากให้ไปบูลลี่กัน”

**เรื่องที่คนบอกว่าจะเป็นอิงฟ้า 2 เรารู้สึกยังไงบ้าง?**  
“หนูว่ามันไม่มีใครเหมือนใครได้ ทุกคนมีเสน่ห์และเป็นตัวของตัวเอง เป็นตัวเองให้ได้มากที่สุด ถึงจะตกคนดูได้ ถ้าเราไปเป็นเหมือนคนอื่น สุดท้ายคนก็จำเราไม่ได้อยู่ดี”

**ตอนนี้เดือดกันทุกจังหวัด?**  
“ดีนะคะ สนุกดี อยากให้มันคึกครื้นแบบนี้แหละ เพราะแฟนนางงามคงอยากเห็นอะไรที่เป็นการแข่งขันจริงๆ มากกว่าการที่รู้อยู่แล้วว่าใครอะไร อยากให้น้องๆ พิสูจน์ตัวเองเยอะๆ เหลือเวลาอีกไม่กี่เดือนแล้ว ปีหน้าเราเข้ากองเร็วขึ้น 1 เดือน จริงๆ บอสเขามองมาตั้งแต่เข้ากองแล้วแหละ ไม่ได้มองแค่ตอนเก็บตัว”

![](https://www.khaosod.co.th/wpapp/uploads/2024/11/IngFhaArmchutima-1.png)

ADVERTISEMENT

**“บอสณวัฒน์” ประกาศขายลิขสิทธิ์ 100 ล้าน เราเก็บเงินถึงหรือยัง**  
“หนูยังมีไม่ถึงร้อยล้านเลย แต่จริงๆ ก็อยากนะ เพราะหนูก็มีไทป์นางงามที่เราอยากให้เป็นแบบนี้ๆ อยากให้มีอะไรมากขึ้นกว่าทุกๆ ปีที่เคยดู ให้มันมีสนุกมากขึ้น เรียลลิตี้มากขึ้น แต่ก็ต้องรอดูค่ะ ขอเก็บตังค์ก่อน (อนาคตเราอาจจะซื้อลิขสิทธิ์?) ก็ไม่แน่ ถ้าหมดสัญญาไป อาจจะกลับมาในพาร์ตของการเป็นหุ้นส่วนก็ได้ เพราะเราก็ชอบดูนางงามอยู่”

**เรียกว่า “บอสอิงฟ้า” ได้ไหม**  
“ก็เป็นความฝัน เป็นธุรกิจ จริงๆ ใครที่มาทำตรงนี้ ไม่ว่าจะเป็น PD หรืออะไร สามารถต่อยอดได้หมดเลยนะ เวลาไปแต่ละจังหวัดหนูจะถามตลอด ถามไปตรงๆ ว่าขาดทุนไหมคะ สปอนเซอร์เป็นยังไงบ้าง แต่ละคนก็จะบอกว่าได้กำไรกันทั้งนั้น ก็เป็นอีกหนึ่งอย่างที่น่าลงทุนเหมือนกัน เพราะเราชอบด้วย”

**กับราคา 100 ล้าน เรามองว่าเหมาะสมไหม แพงหรือถูก**  
“ไม่มีอะไรแพงถ้าเราชอบ ถ้าคนมันชอบ แต่ก็ต้องมีหลักฐานด้านการทำธุรกิจด้วย เพราะฉะนั้นมันก็เลยมีพาร์ตของการหานางงามที่พร้อมใช้ ไม่มีใครทำแล้วอยากขาดทุน ก็ต้องหาคนที่พร้อมใช้มาต่อยอดได้”

**ช่วงนี้งานเยอะ เคยวิ่งงานเยอะที่สุดวันละกี่งาน?**  
“ถ้ารวมตั้งแต่ได้ตำแหน่งมา เยอะที่สุดคือ 8 งานค่ะ น่าจะเป็นช่วงที่ไปพบสื่อด้วย แล้วก็งานไลฟ์ด้วย (แต่เราก็ยังชอบการทำงาน?) ก็ชอบ แต่ว่าถ้า 8 งานเหมือนเมื่อก่อน หรือว่า 4-5 ก็ไม่ไหว เพราะนี่ก็เข้าสู่ปีที่ 3 แล้ว ที่เราทำงานทุกวันจริงๆ”

![](https://www.khaosod.co.th/wpapp/uploads/2024/11/IngFhaArmchutima-4.png)

**ช่วงสิ้นปีงานเยอะขนาดไหน?**  
“ตารางตอนนี้คือวิ่งรันเข้ามาเรื่อยๆ เลยค่ะ บริษัทพรีเซ็นเตอร์หลายๆ ที่เริ่มเฉลิมฉลอง เราก็ต้องไปด้วย ปีนี้น่าจะเป็นปีที่งานเยอะที่สุดกว่า 2 ปีที่ผ่านมา (เป็นปีทองทุกปี?) แต่ปีนี้เป็นปีที่หนูโชคดีที่สุดเลย เพราะเราได้พรีเซ็นเตอร์เยอะ ได้ละคร ได้งาน ก็มาลุ้นว่าปีหน้าจะไปในทิศทางไหน”

**แต่พรีเซ็นเตอร์ก็เป็น 10 ตัวแล้วปีนี้?**  
“เดี๋ยวมีอีก 1 ตัวค่ะ ช่วงเดือนธันวาคมน่าจะได้ทราบกัน (ยังมีส่วนไหนที่รับได้อีกไหม?) เหลือคอนแทคเลนส์ค่ะ เหลือแต่ตาขาวกับตาดำ (หัวเราะ) ยังรับได้อยู่ มาได้เรื่อยๆ เลยค่ะ (เคยถามลูกค้าไหมว่าเขาชอบอะไรเรา?) หนูว่าหนูใช้จริงด้วยแหละ”

**เรื่องการรับงานต้องสกรีนหนักขึ้นไหม?**  
“มีค่ะ สกรีนหนักขึ้น แล้วก็สอบถามเรามากขึ้นด้วย ว่าเราโอเคไหม เราอยากรับไหม ซึ่งเราก็มีเอาสินค้ามารับลองใช้ก่อน ว่าแพ้หรือเปล่า”

**![](https://www.khaosod.co.th/wpapp/uploads/2024/11/IngFhaArmchutima-2.png)**