---
layout: post
code: "ART2411280836GI1JLK"
origin_url: "https://www.khaosod.co.th/special-stories/news_9525504"
image: "https://github.com/user-attachments/assets/a66b6174-4293-4c17-a443-152fdf32c504"
title: "วัยรุ่นรามคำแหง 10 คน สวมบทศาลเตี้ย รุมยำโจรขโมยรถ ไม้ฟาด กระทืบไม่ยั้ง"
description: "วัยรุ่นรามคำแหง 10 คน สวมบทศาลเตี้ย รุมยำโจรขโมยรถ ไม้ฟาด กระทืบไม่ยั้งกลางถนน ไม่สนใจจะร้องโอดครวญแค่ไหน โซเชียลซัดทำไมไม่แจ้งตำรวจ"
category: "SPECIAL_STORIES"
language: "th"
date: 2024-11-28T09:31:13.534Z
---

# วัยรุ่นรามคำแหง 10 คน สวมบทศาลเตี้ย รุมยำโจรขโมยรถ ไม้ฟาด กระทืบไม่ยั้ง

[![วัยรุ่นรามคำแหง 10 คน สวมบทศาลเตี้ย รุมยำโจรขโมยรถ ไม้ฟาด กระทืบไม่ยั้ง](https://www.khaosod.co.th/wpapp/uploads/2024/11/ram.jpg "วัยรุ่นรามคำแหง 10 คน สวมบทศาลเตี้ย รุมยำโจรขโมยรถ ไม้ฟาด กระทืบไม่ยั้ง")](https://www.khaosod.co.th/wpapp/uploads/2024/11/ram.jpg)

**วัยรุ่นรามคำแหง 10 คน สวมบทศาลเตี้ย รุมยำโจรขโมยรถ ไม้ฟาด กระทืบไม่ยั้งกลางถนน ไม่สนใจคนผ่านไปมา โซเชียลซัดทำไมไม่แจ้งตำรวจ**

อีกหนึ่งเรื่องราวที่ถูกแชร์กันในโลกโซเชียล หลังจากที่แฟนเพจเฟซบุ๊ก [**อยากดังเดี๋ยวจัดให้ รีเทริน์ part 6**](https://www.facebook.com/profile.php?id=100084847147197&__cft__[0]=AZW1rfCEjp4Tk5r80PcevVm1T0DAjSSJSVe_BrLlpHfI9vfETLnSG5yTAII4dAQ0DNWyVrLVsnL7IN5n2D3icuVnPOvznkJKB8rGsqdvxdkiNVvMQqxjI6Gh9cnYL_HOHqIOaFSdxqMnoFopwd2IMyX5Sq1EFFhcsRXGlvuwTxMxsc5g9Nm_j0jSoEgDFcNhb2tl9ftV6d0EB9R94DqBC-lQ&__tn__=-UC%2CP-R) เผยแพร่คลิปวิดีโอความยาวเกือบ 3 นาที เป็นภาพ ที่วัยรุ่นเกือบ 10 คน กำลังรุมทำร้ายชายคนหนึ่งกลางถนน

แฟนเพจ ระบุว่า ได้มีชาย 2 คน ขโมยรถมอเตอร์ไซค์แถวซอยรามคำแหง 53 แล้ว 1 ในคนร้ายถูกจับตัวได้ ก่อนถูกวัยรุ่นพื้นที่รุมทำร้ายร่างกาย

จากคลิป พบวัยรุ่นคนหนึ่งใช้ไม้ฟาดไปที่ชายคนที่นอนอยู่กลางถนน โดยชายคนดังกล่าวได้ร้องโอดโอย พยายามบอกว่า “เจ็บ” แต่กลุ่มที่ทำร้ายยังคงใช้ไม้ฟาด และรุมกระทืบต่อไป โดยช่วงแรกมีผู้ทำร้ายประมาณ 4-5 คน ก่อนที่จะมีคนใหม่ ๆ เข้ามาแจมเพิ่มเรื่อย ๆ

ฝ่ายวัยรุ่นที่รุมทำร้ายได้พยายามถามว่า “มาจากไหน บ้านมึงอยู่ไหน” ชายที่ถูกทำร้ายตอบว่า “ห้วยขวาง” พร้อมตอบว่าไม่ได้ขโมยอะไร แค่มาหาเพื่อน แต่กลุ่มวัยรุ่นยังไม่ปักใจเชื่อและรุมทำร้ายต่อไปไม่หยุด

ช่วงหนึ่งของคลิปวัยรุ่นได้ลากร่างชายคนดังกล่าวจากกลางถนน มาอยู่ริมทางเท้าแทน และมีการกระทืบต่อ จนช่วงท้ายคลิป กลุ่มวัยรุ่นได้จับชายอีกคนได้ ซึ่งชายอีกคนได้อ้างว่าแค่ซ้อนท้ายมาเฉย ๆ ไม่ได้ก่อเหตุขโมยแต่อย่างใด ก่อนที่จะถูกรุมทำร้ายและคลิปตัดจบไป

หลังคลิปถูกเผยแพร่ ได้มีผู้เข้ามาแสดงความคิดเห็นต่าง ๆ นานา ฝ่ายที่เห็นด้วยกับวัยรุ่นมองว่า สมควรแล้วที่โดนรุมยำ เพราะแจ้งความไปก็อาจไม่ได้รถคืน

ขณะที่อีกฝ่ายมองว่า ฝั่งที่ขโมยรถผิดก็ควรแจ้งตำรวจมาดำเนินการตามกฎหมาย ไม่ใช่ทำตัวเป็นศาลเตี้ยแบบนี้ ยิ่งในคลิปพบว่ามีการพยายามทำร้ายที่บริเวณใบหน้าและศีรษะ ซึ่งถือเป็นการพยายามทำร้ายร่างกายถึงแก่ชีวิต คดีนี้สามารถแยกได้ คนถูกทำร้ายก็ถูกข้อหาลักทรัพย์ไป แต่สามารถแจ้งความเอาผิดกลุ่มที่รุมทำร้ายร่างกายได้เช่นกัน

