---
layout: post
code: "ART24111006573WOS8K"
origin_url: "https://www.khaosod.co.th/sports/news_9498448"
image: "https://github.com/user-attachments/assets/5309087f-fa83-4912-8609-6d8f7f9c8b7e"
title: "พลอย ขอนแก่น โค่นฮ่องกง ผงาดแชมป์โลกสมัครเล่นหญิง - อิศ จันท์ ซิวอาวุโส"
description: "“พลอย ขอนแก่น” พลอยชมพู เหล่าเกียรติพงษ์ ฮึดสู้เฮือกสุดท้ายหลังถูกนำ​ 0-2 ก่อนพลิกโค่น อึ้ง ออน ยี นักสอยคิวฮ่องกง ดีกรีแชมป์โลกหญิง 3 สมัย 3-2 เฟรม"
category: "SPORTS"
language: "th"
date: 2024-11-10T07:01:11.400Z
---

# พลอย ขอนแก่น โค่นฮ่องกง ผงาดแชมป์โลกสมัครเล่นหญิง - อิศ จันท์ ซิวอาวุโส

[![พลอย ขอนแก่น โค่นฮ่องกง ผงาดแชมป์โลกสมัครเล่นหญิง - อิศ จันท์ ซิวอาวุโส](https://www.khaosod.co.th/wpapp/uploads/2024/11/465708435_1091885712939856_8796388807753451123_n-1.jpg "พลอย ขอนแก่น โค่นฮ่องกง ผงาดแชมป์โลกสมัครเล่นหญิง - อิศ จันท์ ซิวอาวุโส")](https://www.khaosod.co.th/wpapp/uploads/2024/11/465708435_1091885712939856_8796388807753451123_n-1.jpg)

**“พลอย ขอนแก่น” พลอยชมพู เหล่าเกียรติพงษ์ ฮึดสู้เฮือกสุดท้ายหลังถูกนำ​ 0-2 ก่อนพลิกโค่น อึ้ง ออน ยี นักสอยคิวฮ่องกง ดีกรีแชมป์โลกหญิง 3 สมัย 3-2 เฟรม ผงาดคว้าแชมป์บุคคลหญิง ในศึกสนุกเกอร์สมัครเล่นโลกไปครองเป็นสมัยแรก ขณะที่ “อิศจันท์” อิศรา กะไชยวงษ์ ครองเบอร์ 1 ประเภทอาวุโส​ ชนะ ​ซาเลห์ โมฮัมมาดี้ จากอัฟกานิสถาน ​4-3 เฟรม**

การแข่งขันสนุกเกอร์สมัครเล่นชิงแชมป์โลก 2024 รายการ ไอบีเอสเอฟ เวิลด์ สนุกเกอร์ แชมเปี้ยนชิพ 2024 ที่สหพันธ์สนุกเกอร์และบิลเลียดแห่งประเทศกาตาร์ (QBSF) กรุงโดฮา ประเทศกาตาร์ โดยเมื่อคืนวันที่ 9 พฤศจิกายนที่ผ่านมา เป็นการแข่งขันรอบชิงชนะเลิศของทั้งประเภทบุคคลหญิงและอาวุโสชาย ซึ่งนักกีฬาไทยต่างเข้าชิงด้วยกันทั้งคู่

เริ่มกันที่ประเภทบุคคลหญิง “พลอย ขอนแก่น” พลอยชมพู เหล่าเกียรติพงษ์ นักสอยคิวสาวไทย ดีกรีอดีตแชมป์โลกหญิง รุ่นยู-21 สองสมัย พบกับเต็งแชมป์อย่าง อึ้ง ออน ยี จากฮ่องกง อดีตแชมป์โลกหญิง 3 สมัย และเคยคว้าแชมป์รายการนี้มาแล้ว 3 ครั้งด้วยกัน เริ่มการแข่งขัน ออน ยี ออกสตาร์ตได้อย่างร้อนแรง ออกนำไปก่อน 2-0 เฟรม แต่ว่าหลังจาก พลอยชมพู ไม่ยอมง่ายๆ เน้นแทงรัดกุมมากขึ้น จนไล่เป็น 2-2 เฟรม ต้องไปชี้ชะตาวัดแชมป์กันต่อไปในเฟรมที่ 5 หรือเฟรมตัดสิน

ในเฟรมนี้ พลอย ชิงจังหวะเข้าเบรกจนแต้มขาดแม้ อึ้ง ออน ยี จะพยายามวางสนุ้กกลับมา แต่ทำไม่สำเร็จ ส่งผลให้ พลอยชมพู เป็นฝ่ายพลิกสถานการณ์กลับมาเอาชนะไปได้ 3-2 เฟรม 37-75, 19-62, 75-36, 63-62 และ 91-34 คว้าแชมป์รายการนี้ไปครองเป็นครั้งแรกได้สำเร็จ

ด้านประเภทอาวุโสชาย (อายุ 40 ปีขึ้นไป) “อิศ จันท์” อิศรา กะไชยวงษ์ นักสอยคิวชาวไทย อดีตแชมป์เอเชีย 2 สมัย และเคยได้สิทธิไปแข่งขันสนุกเกอร์อาชีพโลก ที่อังกฤษมาแล้ว ซึ่งลงแข่งขันในประเภทอาวุโสเป็นหนแรก เข้าชิงกับ ซาเลห์ โมฮัมมาดี้​ จากอัฟกานิสถาน ตลอดการแข่งขันทั้งคู่สู้กันได้อย่างสูสี ก่อนที่สุดท้าย “อิศ จันท์” จะเป็นฝ่ายเอาชนะไปได้อย่างฉิวเฉียด 4-3 เฟรม 73-7, 94-8, 41-62, 105-7, 20-67, 24-60 และ 65-15 คว้าแชมป์ประเภทอาวุโสไปครองได้สำเร็จ