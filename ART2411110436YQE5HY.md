---
layout: post
code: "ART2411110436YQE5HY"
origin_url: "https://www.khaosod.co.th/breaking-news/news_9499720"
image: "https://github.com/user-attachments/assets/ea7713cd-e7c8-402d-9917-f8147c14a59d"
title: "กรมปศุสัตว์ จ่อเรียก ผู้บริหารช่องวัน-ผู้ผลิตละคร แม่หยัว ปมแมวถูกวางยา"
description: "กรมปศุสัตว์ เตรียมออกหนังสือเรียก ผู้บริหารช่องวัน-ผู้ผลิตละคร แม่หยัว ให้ข้อมูล ปมทารุณกรรมสัตว์ ฉากแมวถูกวางยา หากพบไม่ถูกต้อง ดำเนินคดีทันที"
category: "HOT_NEWS"
language: "th"
date: 2024-11-11T04:41:04.109Z
---

# กรมปศุสัตว์ จ่อเรียก ผู้บริหารช่องวัน-ผู้ผลิตละคร แม่หยัว ปมแมวถูกวางยา

[![กรมปศุสัตว์ จ่อเรียก ผู้บริหารช่องวัน-ผู้ผลิตละคร แม่หยัว ปมแมวถูกวางยา](https://www.khaosod.co.th/wpapp/uploads/2024/11/Mother-Yua.jpg "กรมปศุสัตว์ จ่อเรียก ผู้บริหารช่องวัน-ผู้ผลิตละคร แม่หยัว ปมแมวถูกวางยา")](https://www.khaosod.co.th/wpapp/uploads/2024/11/Mother-Yua.jpg)

**กรมปศุสัตว์ เตรียมออกหนังสือเรียก ผู้บริหารช่องวัน-ผู้ผลิตละคร แม่หยัว ให้ข้อมูล ปมทารุณกรรมสัตว์ ฉากแมวถูกวางยา หากพบไม่ถูกต้อง ดำเนินคดีทันที**

จากกรณีมีการวิพากษ์วิจารณ์ละครเรื่อง แม่หยัว ออกอากาศทางช่อง ONE ละครฟอร์มยักษ์แห่งปี โดยในตอนที่ 5 ฉากหนึ่งมีการใช้แมวดำเข้าฉากพิสูจน์พระไชยราชาถูกท้าวศรีสุดาจันทร์วางยาจริงหรือไม่ พระสนมตันหยง ให้พี่เลี้ยงนำน้ำชาของพระไชยราชาให้แมวกิน ปรากฏแมวชักกระตุกตายคาที่

ล่าสุดวันที่ 11 พ.ย.2567 กองสวัสดิภาพสัตว์และสัตวแพทย์บริการ กรมปศุสัตว์ ได้รับแจ้งข้อมูลว่า ขณะนี้ทางกรมปศุสัตว์ได้ดำเนินการเตรียมออกหนังสือแจ้งถึงผู้ผลิตละครและผู้บริหารช่องวัน เข้ามาให้ข้อมูล ในการสอบสวน

เพราะภาพที่ปรากฏเข้าข่ายลักษณะการทารุณกรรมสัตว์ และทางเจ้าหน้าที่ของกรม จะดำเนินการหาข้อมูลเพิ่มเติมว่าแมวตัวดังกล่าวได้รับการกระทำที่ถูกต้องตามกฎหมายและสวัสดิภาพของสัตว์หรือไม่ ถ้าพบว่ามีส่วนใดไม่ถูกต้องตามข้อกฎหมายก็จะต้องดำเนินคดีในข้อหาทารุณกรรมสัตว์ซึ่งเป็นคดีอาญา

โดยในการตรวจสอบข้อมูลนั้นหลัง สอบสวนข้อเท็จจริงจากผู้ผลิตละครต้องนำแมวตัวดังกล่าวไปตรวจสอบอัตลักษณ์ว่าใช่แมวที่อยู่ในละครหรือไม่ หลังจากนั้นต้องมีการตรวจสอบสุขภาพโดยทีมสัตวแพทย์ของกรมอีกครั้ง

และขั้นตอนที่ 3 พิจารณาข้อกฎหมายแวดล้อมที่เกี่ยวข้องในกรณีของการนำสัตว์มาร่วมแสดงเพื่อความบันเทิง ซึ่งในปัจจุบัน ยังไม่มีข้อกฎหมายที่ชัดเจนมีเฉพาะมาตรา 24 ของ พระราชบัญญัติป้องกันการทารุณกรรมและการสวัสดิภาพสัตว์

ที่ระบุถึงการขนส่งสัตว์หรือการนำสัตว์ไปใช้งานหรือใช้ในการแสดงเจ้าของสัตว์หรือผู้มีส่วนเกี่ยวข้องต้องจัดสวัสดิภาพสัตว์ให้เหมาะสมตามหลักเกณฑ์วิธีการและเงื่อนไขที่รัฐมนตรีประกาศกำหนด

โดยในปัจจุบันทางกรมปศุสัตว์เองได้พิจารณาการปรับปรุงข้อกฎหมายร่างประกาศกระทรวงในการเพิ่มเนื้อหามาตรา 24 ให้ครอบคลุมการคุ้มครองสวัสดิภาพสัตว์มากขึ้น

คาดว่าในช่วงบ่ายวันนี้จะดำเนินการส่งหนังสือแจ้งผู้ผลิตละครได้และจะได้นัดหมายพรุ่งนี้ ให้ทุกฝ่ายที่เกี่ยวข้องเข้ามาให้ข้อมูล การตรวจสอบ

ขอบคุณที่มา : **เรื่องเล่าเช้านี้**