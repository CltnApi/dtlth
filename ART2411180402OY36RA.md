---
layout: post
code: "ART2411180402OY36RA"
origin_url: "https://www.khaosod.co.th/sports/news_9510083"
image: "https://github.com/user-attachments/assets/ed6d74fe-e1fa-43ec-950d-7a8a6c4ea533"
title: "อารมณ์ร้อนไปหน่อย! รุ่งรัตน์ ขอโทษแฟนบอล หลังตอบกลับคอมเมนต์แรงถึงบุพการี"
description: "ดราม่าหลังเกมฟุตบอลอุ่นเครื่องฟีฟ่าเดย์ เกมที่ทีมฟุตบอลทีมชาติไทย เปิดสนามมหาวิทยาลัยธรรมศาสตร์ ศูนย์รังสิต เสมอกับ สปป.ลาว 1-1"
category: "SPORTS"
language: "th"
date: 2024-11-18T04:07:44.503Z
---

# อารมณ์ร้อนไปหน่อย! รุ่งรัตน์ ขอโทษแฟนบอล หลังตอบกลับคอมเมนต์แรงถึงบุพการี

[![อารมณ์ร้อนไปหน่อย! รุ่งรัตน์ ขอโทษแฟนบอล หลังตอบกลับคอมเมนต์แรงถึงบุพการี](https://www.khaosod.co.th/wpapp/uploads/2024/11/Rungrat.jpg "อารมณ์ร้อนไปหน่อย! รุ่งรัตน์ ขอโทษแฟนบอล หลังตอบกลับคอมเมนต์แรงถึงบุพการี")](https://www.khaosod.co.th/wpapp/uploads/2024/11/Rungrat.jpg)

ดราม่าหลังเกมฟุตบอลอุ่นเครื่องฟีฟ่าเดย์ เกมที่ทีมฟุตบอลทีมชาติไทย เปิดสนามมหาวิทยาลัยธรรมศาสตร์ ศูนย์รังสิต เสมอกับ สปป.ลาว 1-1 เมื่อวันที่ 17 พ.ย. ที่ผ่านมา

โดยดราม่าดังกล่าวเกิดบนโซเชียลมีเดีย หลัง รุ่งรัตน์ ภูมิจันทึก กองกลางทีมชาติไทย ตอบกลับคอมเมนต์ที่วิจารณ์ฟอร์มการเล่นของตัวเองด้วยข้อความรุนแรง

สำหรับคอมเมนต์จากแฟนบอลคนดังกล่าวเกิดจากการแนะนำให้ รุ่งรัตน์ น้อมรับคำวิจารณ์ หลังมีแฟนบอลอีกคนมาคอมเมนต์ว่า ครั้งหน้านักเตะรายนี้คงไม่น่าถูกเรียกติดทีมชาติแล้ว ก่อนที่ รุ่งรัตน์ จะตอบกลับว่า “มึงไปบอกเขาดิ”

ซึ่งแฟนบอลคนดังกล่าว ได้เข้ามาคอมเมนต์ว่า “หัดน้อมรับคำวิจารณ์บ้าง ผมโคตรรับไม่ได้เลย บอลกำลังบุกคุณส่งคืนหลังแบบนี้ ทุเรศมาก ผมรับไม่ได้นะครับ อย่าโกรธกันนะ ผมเหลืออดจริงๆ” ก่อนที่ รุ่งรัตน์ จะตอบแฟนบอลรายนี้ว่า “กูไม่รับ ไปทุเรศกับพ่อมึงอ่ะ อย่าคิดว่าตามตัวไม่เจอนะ”

อย่างไรก็ตาม รุ่งรัตน์ ได้มีการแคปหน้าบทสนทนาที่แฟนบอลคนดังกล่าวได้ทักมาให้เจ้าตัวขอโทษ ซึ่งในแชทดังกล่าวกองกลางวัย 32 ปี ได้ระบุว่า ขอโทษครับ อารมณ์ร้อนไปครับ” พร้อมเขียนแคปชั่นด้วยว่า “เมื่อคืนผมเม้นเสร็จ ก็รีบขอโทษไปแล้วนะครับ ขอโทษที่อารมณ์ร้อนไปครับ”



