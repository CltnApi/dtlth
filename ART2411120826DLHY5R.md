---
layout: post
code: "ART2411120826DLHY5R"
origin_url: "https://www.khaosod.co.th/sports/news_9501913"
image: "https://github.com/user-attachments/assets/70b1a2da-32b3-4756-a7e5-4f2b9be9bd57"
title: "เทควันโด ส่งจอมเตะชุดใหม่ลุยศึก ซาเกร็บ โครเอเชีย โอเพน 2024"
description: "เทควันโด ส่งจอมเตะชุดใหม่ ประเดิมงานแรก ลุยศึก \"ซาเกร็บ โครเอเชีย โอเพน 2024\" \"บิ๊กเอ\" เผยต้องเริ่มแผนสร้างนักกีฬาทันที เพื่อเป้าหมายเหรียญทอง โอลิมปิกเกมส์"
category: "SPORTS"
language: "th"
date: 2024-11-12T08:36:53.630Z
---

# เทควันโด ส่งจอมเตะชุดใหม่ลุยศึก ซาเกร็บ โครเอเชีย โอเพน 2024

[![เทควันโด ส่งจอมเตะชุดใหม่ลุยศึก ซาเกร็บ โครเอเชีย โอเพน 2024](https://www.khaosod.co.th/wpapp/uploads/2024/11/jiirty.jpg "เทควันโด ส่งจอมเตะชุดใหม่ลุยศึก ซาเกร็บ โครเอเชีย โอเพน 2024")](https://www.khaosod.co.th/wpapp/uploads/2024/11/jiirty.jpg)

“บิ๊กเอ” ผศ.พิมล ศรีวิกรม์ นายกสมาคมกีฬาเทควันโดแห่งประเทศไทย เปิดเผยว่า สมาคมฯ วางแผนสร้างนักกีฬาชุดใหม่ เพื่อเป้าหมายเหรียญทอง โอลิมปิกเกมส์ 2028 ที่ประเทศสหรัฐอเมริกา โดยจะเริ่มส่งนักกีฬาไปแข่งขันรายการแรก หลังจบโอลิมปิกเกมส์ 2024 ในการแข่งขัน “ซาเกร็บ โครเอเชีย โอเพน 2024” ที่เมืองซาเกร็บ ประเทศโครเอเชีย ระหว่างวันที่ 16-17 พ.ย.67 นี้

สำหรับนักกีฬาเทควันโดทีมชาติไทยชุดนี้ ประกอบด้วย นักกีฬาหญิง ได้แก่ พัชกัญจน์ พูลเกิด รุ่น 46 กก.หญิง, กมลชนก สีเคน รุ่น 49 กก.หญิง, ชุติกาญจน์ จงกลรัตนวัฒนา รุ่น 53 กก.หญิง, พรรณนภา หาญสุจินต์ รุ่น 57 กก.หญิง และศศิกานต์ ทองจันทร์ รุ่น 62 กก.หญิง ส่วนนักกีฬาชาย ได้แก่ ธนกฤต ยอดรักษ์ รุ่น 58 กก.ชาย, นิธิกร ลำเภา รุ่น 58 กก.ชาย, ณภัทร ศรีติมงคล รุ่น 63 กก.ชาย, บัลลัง ทับทิมแดง รุ่น 68 กก.ชาย, ธนาธร แซ่โจ รุ่น 68 กก.ชาย, ชายชล โช รุ่น 74 กก.ชาย และแจ็ค วูดี้ เมอร์เซอร์ รุ่น 74 กก.ชาย

“หลังจากจบโอลิมปิกเกมส์ 2024 ด้วยผลงาน 1 เหรียญทอง จาก “น้องเทนนิส” พาณิภัค วงศ์พัฒนกิจ ที่เลิกเล่นเทควันโดไปแล้ว ทำให้สมาคมฯ มีโจทย์ใหญ่เพราะการขาดพาณิภัค นั้น แน่นอนว่าส่งผลกระทบเพราะเธอเป็นนักกีฬาความหวังที่มีผลงานดีมากว่า 10 ปี ในรุ่น 49 กก.หญิง ซึ่งเราต้องวางแผนสร้างนักกีฬากันตั้งแต่เนิ่นๆ เพื่อเป้าหมายเหรียญทอง โอลิมปิกเกมส์ ในอีก 4 ปีข้างหน้า”

ขณะที่ “โค้ชแม็กซ์” ร.ต.อ.ชัชวาล ขาวละออ หนึ่งในทีมงานผู้ฝึกสอนทีมเทควันโดไทย เปิดเผยว่า ขณะนี้สมาคมฯ ได้วางแผนสร้างนักกีฬารุ่นใหม่แล้ว โดยเฉพาะรุ่น 49 กก.หญิง ที่จะมาแทนพาณิภัค ซึ่งก็วางไว้ 2-3 คน และต้องเน้นส่งแข่งขันควบคู่กับการฝึกซ้อม เพื่อเตรียมไว้สำหรับรายการนานาชาติในปีหน้า

“นักกีฬาหน้าใหม่ ก็มีทั้งนักกีฬาชายและหญิง ซึ่ง “โค้ชเช” ชัชชัย เช เฮดโค้ช บอกว่าทุกคนมีโอกาสประสบความสำเร็จเหมือนกับพี่เทนนิส หากว่าตั้งใจฝึกซ้อมและมุ่งมั่นพัฒนาตัวเอง” “โค้ชแม็กซ์” กล่าว