---
layout: post
code: "ART2411200711YJ4VDQ"
origin_url: "https://www.khaosod.co.th/breaking-news/news_9513707"
image: "https://github.com/user-attachments/assets/09ea91d6-b7fa-4578-a17e-95e1f875ac42"
title: "รับงบไม่พอ! เกษตร-พาณิชย์ ชงช่วยชาวนาไร่ละ 1,000 บาท ไม่เกิน 10 ไร่"
description: "รับงบไม่พอ! เกษตร-พาณิชย์ ชงช่วยชาวนาไร่ละ 1,000 บาท ไม่เกิน 10 ไร่ วงเงิน 3.7 หมื่นล้านบาท ยันยึดผลประโยชน์ของชาวนาเป็นที่ตั้ง"
category: "HOT_NEWS"
language: "th"
date: 2024-11-20T07:31:24.984Z
---

# รับงบไม่พอ! เกษตร-พาณิชย์ ชงช่วยชาวนาไร่ละ 1,000 บาท ไม่เกิน 10 ไร่

[![รับงบไม่พอ! เกษตร-พาณิชย์ ชงช่วยชาวนาไร่ละ 1,000 บาท ไม่เกิน 10 ไร่](https://www.khaosod.co.th/wpapp/uploads/2024/11/farmer-1.jpg "รับงบไม่พอ! เกษตร-พาณิชย์ ชงช่วยชาวนาไร่ละ 1,000 บาท ไม่เกิน 10 ไร่")](https://www.khaosod.co.th/wpapp/uploads/2024/11/farmer-1.jpg)

**รับงบไม่พอ! เกษตร-พาณิชย์ ชงช่วยชาวนาไร่ละ 1,000 บาท ไม่เกิน 10 ไร่ วงเงิน 3.8 หมื่นล้านบาท ยันยึดผลประโยชน์ของชาวนาเป็นที่ตั้ง**

ภายหลังคณะอนุกรรมการนโยบายและบริหารข้าวแห่งชาติด้านการผลิตที่มีการประชุมเมื่อวันที่ 19 พ.ย.2567 มีมติสนับสนุนค่าเก็บเกี่ยวข้าว อัตราช่วยเหลือไร่ละ 500 บาท ครัวเรือนละไม่เกิน 20 ไร่ วงเงิน 27,550.96 ล้านบาท แก่ชาวนา

ขณะที่ในวันเดียวกัน นายจุลพันธ์ อมรวิวัฒน์ รมช.คลัง เปิดเผยภายหลังจากการประชุมคณะกรรมการนโยบายโครงการกระตุ้นเศรษฐกิจ เห็นชอบในหลักการช่วยเหลือเกษตรกร ผ่านโครงการจ่ายเงินช่วยเหลือชาวนา ไร่ละ 1,000 บาท

ล่าสุดเมื่อเวลา 13.20 น. วันที่ 20 พ.ย. 2567 นางนฤมล ภิญโญสินวัฒน์ รมว.เกษตรและสหกรณ์ ที่ติดไปทำภารกิจที่ประเทศจีน โทรสายตรงถึงผู้สื่อข่าวข่าวสด เพื่อชี้แจงกรณีดังกล่าวว่า เรื่องการช่วยเหลือชาวนาได้หารือกับนายพิชัย นริพทะพันธุ์ รมว.พาณิชย์ เพื่อหาข้อสรุปร่วมกัน ก่อนนำเสนอที่ประชุมนโยบายข้าวแห่งชาติ ในวันจันทร์ที่ 25 พ.ย.2567 จากนั้นจะเสนอที่ประชุมคณะรัฐมนตรี (ครม.) ต่อไป

สำหรับข้อสรุปที่หารือร่วมกันระหว่ากระทรวงพาณิชย์และกระทรวงเกษตรฯสรุป จะเสนอค่าสนับสนุนค่าเก็บเกี่ยวข้าว อัตราช่วยเหลือไร่ละ 1,000 บาท ครัวเรือนละไม่เกิน 10 ไร่ โดยระหว่างการหารือได้ใช้ผลประโยชย์ของชาวนาเป็นที่ตั้ง

**“หากดำเนินโครงการช่วยสนับสนุนค่าเก็บเกี่ยวข้าว อัตราช่วยเหลือไร่ละ 500 บาท สูงสุดครัวเรือนละไม่เกิน 20 ไร่ เกษตรกรรายย่อยของไทย ส่วนใหญ่ มีที่ดินไม่เกิน 10 ไร่ เงินช่วยเหลืออาจจะไม่เพียงพอ”**

**นางนฤมล** กล่าวต่อว่า ได้หารือร่วมกับท่านพิชัย รมว.พาณิชย์ เกี่ยวกับการช่วยเหลือชาวนา ว่าจะดำเนินการอย่างไร ช่วยเหลือรายละเท่าไหร่ จึงสรุปว่าในวันจันทร์ที่ 25 พ.ย.นี้ คณะอนุกรรมการนโยบายและบริหารข้าวแห่งชาติด้านการผลิต จะเสนอการช่วยเหลือชาวนาในโครงการช่วยสนับสนุนค่าเก็บเกี่ยวข้าว 1,000 บาทต่อไร่ ครัวเรือนละไม่เกิน 10 ไร่ ในงบประมาณ 38,578 ล้านบาท

**นางนฤมล** กล่าวอีกว่า หากช่วยเหลือ 500 บาทต่อไร่ สมมติชาวนามีที่นาเพียง 8 ไร่ ก็จะได้รับเงินช่วยเหลือเพียง 4,000 บาทต่อครัวเรือน แต่หาก 1,000 บาทต่อไร่จะได้รับการช่วยเหลือ 8,000 บาทต่อครัวเรือน ซึ่งชาวนาส่วนใหญ่เป็นรายย่อยมีที่ดินน้อย

**นางนฤมล** กล่าวอีกว่า ในที่ประชุมคณะอนุกรรมการนโยบายและบริหารข้าวแห่งชาติด้านการผลิต กรมการข้าวได้มีข้อเสนอสำหรับดำเนินโครงการช่วยเหลือชาวนาออกเป็น 3 กรณี คือ กรณีที่ 1 คือ ช่วยเหลือชาวนา 500 บาท ไม่เกิน 10 ไร่ วงเงิน 19,300 ล้านบาท กรณีที่ 2 คือ ช่วยเหลือชาวนา 500 บาท ไม่เกิน 20 ไร่ วงเงิน 27,550 ล้านบาท และกรณีที่ 3 คือ ช่วยเหลือชาวนา 1,000 บาท ไม่เกิน 10 ไร่ วงเงิน 38,578 ล้านบาท

สำหรับการช่วยเหลือชาวนาครั้งนี้จะครอบคลุมชาวนาทุกระดับ จากการสำรวจพบพื้นที่เพาะปลูกข้าวมีประมาณ 37.4 ล้านไร่ กลุ่มที่มีที่นาไม่เกิน 10 ไร่ต่อครัวเรือน มีจำนวน 13 ล้านไร่ กลุ่มที่ 10-15 ไร่ต่อครัวเรือน มีจำนวน 9.2 ล้านไร่ กลุ่มที่ 15-20 ไร่ต่อครัวเรือน มีจำนวน 7 ล้านไร่ กลุ่มที่ 20-25 ไร่ต่อครัวเรือน มีจำนวน 3.8 ล้านไร่ กลุ่มที่ 25-30 ไร่ต่อครัวเรือน มีจำนวน 1.7 ล้านไร่ และที่เหลือ 2.7 ล้านไร่ เป็นชาวนาที่มีที่ดินตั้งแต่ 30 ไร่ขึ้นไป