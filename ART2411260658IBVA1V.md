---
layout: post
code: "ART2411260658IBVA1V"
origin_url: "https://www.khaosod.co.th/breaking-news/news_9521588"
image: "https://github.com/user-attachments/assets/bfb49057-bd66-4c98-9cc3-1c462d7fda1d"
title: "แทนคุณ เชื่อ สามารถ ไม่ได้ฮุบเงินร้อยล้านคนเดียว คาดสัปดาห์นี้ ออกหมายจับ‘ศิลปิน ฟ.’"
description: "อี้ แทนคุณ เชื่อ \"สามารถ\" ไม่ได้ฮุบเงินร้อยล้านคนเดียว คนอื่นมีเอี่ยวด้วย คาด สัปดาห์นี้ ออกหมายจับ ศิลปิน ฟ. ชี้ ทำเรื่องไว้เยอะ"
category: "HOT_NEWS"
language: "th"
date: 2024-11-26T14:24:21.167Z
---

# แทนคุณ เชื่อ สามารถ ไม่ได้ฮุบเงินร้อยล้านคนเดียว คาดสัปดาห์นี้ ออกหมายจับ‘ศิลปิน ฟ.’

[![แทนคุณ เชื่อ สามารถ ไม่ได้ฮุบเงินร้อยล้านคนเดียว คาดสัปดาห์นี้ ออกหมายจับ‘ศิลปิน ฟ.’](https://www.khaosod.co.th/wpapp/uploads/2024/11/tkj.jpg "แทนคุณ เชื่อ สามารถ ไม่ได้ฮุบเงินร้อยล้านคนเดียว คาดสัปดาห์นี้ ออกหมายจับ‘ศิลปิน ฟ.’")](https://www.khaosod.co.th/wpapp/uploads/2024/11/tkj.jpg)

**อี้ แทนคุณ เชื่อ “สามารถ” ไม่ได้ฮุบเงินร้อยล้านคนเดียว คนอื่นมีเอี่ยวด้วย** **คาด สัปดาห์นี้ ออกหมายจับ ศิลปิน ฟ. ชี้ ทำเรื่องไว้เยอะ**

เมื่อวันที่ 26 พ.ย. 2567 ที่รัฐสภา **นายแทนคุณ จิตต์อิสระ** ประธานชมรมสันติประชาธรรม ให้สัมภาษณ์กรณีนายสามารถ เจนชัยจิตรวนิช อดีตรองโฆษกพรรคพลังประชารัฐ และอดีตประธานสมาพันธ์ต่อต้านแชร์ลูกโซ่แห่งประเทศไทย ถูกจับในฐานความผิดร่วมกันฟอกเงิน และสมคบกันฟอกเงินคดีดิไอคอน ว่า คดีดิไอคอนประเด็นหลักที่ดำเนินการกับผู้ถูกกล่าวหาในปัจจุบัน ตนยังไม่ค่อยเห็นความชัดเจนจะไปต่ออย่างไร

ตอนนี้กลายเป็นส่วนเกินหรือส่วนอื่นที่ไม่ใช่คดีหลัก ตนอยากเห็นความชัดเจนกว่านี้ว่ามีทิศทางอย่างไร ผู้ที่ทำธุรกิจด้วยและกลายเป็นผู้เสียหายก็มี คนที่ทำธุรกิจได้อยู่ก็ยังมีอีกเยอะ ซึ่งได้ไปให้การกับดีเอสไออยู่แล้ว ตนยังคิดว่าหากสามารถสอบสวนได้พอประมาณก็คงมีความชัดเจนว่าจะทำอย่างไร

**“เห็นใจคนที่เป็นบอสต่างๆ ที่ยังต้องอยู่ในเรือนจำ ผ่านไปเดือนกว่าแล้วก็ยังไม่จบเสียที ตามกฎหมายใช้เวลา 84 วัน ก็อยู่ด้วยความทุกข์ทรมาน ถ้าพอสมควรแล้วก็อาจจะให้ได้รับสิทธิ์ในการประกันตัวหรือให้ได้เห็นความชัดเจนว่า ทิศทางของเรื่องนี้ควรเป็นอย่างไร เพราะมีข้อมูลจากทนายบอสพอลออกมาเรื่อยๆ ซึ่งเป็นข้อต่อสู้ที่ต้องให้ความเป็นธรรม และให้สิทธิ์ในการต่อสู้**

**แต่อย่างไรก็ดี เรื่องนี้ยังมีความหมิ่นเหม่ของความผิดถูก อยากให้ฝ่ายเกี่ยวข้องสื่อสารให้ชัดเจน เพราะคนที่ติดตามก็เริ่มสับสนแล้วว่า ผิดจริงหรือไม่ ทำไมต้องขังเขานานขนาดนี้ ผิดเรื่องอะไรบ้างคนเสียหายจะได้รับเงินคืนหรือเยียวยาบ้างหรือไม่”** นายแทนคุณ กล่าว

**นายแทนคุณ** กล่าวต่อว่า ความเสียหายของผู้เสียหายแต่ละรายสูงสุดอยู่ที่หลักแสนบาทไปจนถึงหลักล้าน ส่วนตัวคิดว่าอาจจะสามารถเจรจาได้หรือไม่ เพราะเป็นเรื่องของมูลหนี้ที่เกิดขึ้น

ขณะเดียวกันถ้ามีความผิดแบบตั้งใจผิดจริงๆ ใครจะผิดบ้าง เช่น แม่ข่ายที่บอกว่าจะมีการฟ้องกลับ แล้วไปข่มขู่กันให้มีการถอนฟ้อง ตนคิดว่าไม่เหมาะสม เพราะผิดมรรยาททนาย ดังนั้น สภาทนายความที่จะรับฟ้องคดีแพ่งก็ต้องเข้ามาติดตามดูพฤติการณ์ต่างๆ เพื่อไม่ให้ไปยุ่งเหยิงกับพยานหลักฐานและพยานบุคคล

เท่าที่ตนติดตามดูบริษัทดิไอคอนอยู่ พบว่ามีบางส่วนมีความพยายามขายของต่อไป ซึ่งก็น่าเห็นใจ หากเขาทำโดยสุจริต ไม่รู้ว่าเข้าข่ายผิดกฎหมาย ถือเป็นเรื่องที่แปลกประหลาดมาก พอพังลงมา ไม่ใช่แต่บริษัทหรือผู้เสียหาย แต่โยงไปถึงคนที่มีชื่อเสียง นักการเมือง เทวดา เต็มไปหมด แต่เป็นข้อดีที่กระชากหน้ากากเหลือบไรที่แฝงเร้นอยู่หรือไม่

เมื่อถามว่ามองว่าเมื่อบอสพอลออกมา มีโอกาสไกล่เกลี่ยได้มากกว่าหรือไม่ **นายแทนคุณ** กล่าวว่า ตนยังไม่อยากวิจารณ์ เดี๋ยวจะไปกระทบกับกระบวนการ แต่ตนคิดว่าน่าจะมีกลไกอื่นจากที่ทนายความที่ได้รับคำสั่งมาไปไล่เช็กบิลหรือตามเก็บคนอื่น ควรต้องหามาตรการเยียวยาด้วยหรือไม่ จะได้ผ่อนหนักเป็นเบา

อย่างไรก็ดี กรณีแชร์ลูกโซ่หรือคดีที่มีลักษณะคล้ายกัน ผู้ต้องหามักจะพยายามแปลงคดี จากอาญาเป็นคดีแพ่ง บางคนติดหนี้ 60 ล้านบาท ศาลสั่งชำระคนละ 1 หมื่นบาท ก็ไม่รู้ว่ากี่ทศวรรษจะหมด ก็ต้องระมัดระวัง มองว่าเรื่องนี้เป็นดาบสองคม

เมื่อถามว่านายสามารถถูกจับ จะสามารถโยงไปถึงเทวดาได้หรือไม่ **นายแทนคุณ** กล่าวว่า เป็นเรื่องน่าคิด เพราะนายสามารถเคยเป็นนักการเมือง ในตำแหน่งผู้ช่วยรมว.ยุติธรรม ซึ่งเรื่องนี้จะสาวไปถึงช่วงเวลาที่เขาดำรงตำแหน่งด้วยหรือไม่ ต้องไปสืบดู

**“การที่เขามีเส้นเงินเป็นร้อยล้าน เขาคงไม่ได้ใช้คนเดียวหรอกมั้ง คงเอาไปเผื่อแผ่เจือจุนด้วยหรือไม่ ทั้งในส่วนของกรรมาธิการที่เขาอ้างถึง และในส่วนอื่นๆ ที่เกี่ยวข้องกับกระบวนการตรวจสอบด้วยหรือไม่**

**ผมคิดว่าถ้าเส้นเงินสาวไปถึง อาจจะต้องพึ่งพาหน่วยงานอื่นๆ เช่น ป.ป.ช. เพราะ บก.ปปป. มีอำนาจจำกัด ในการตรวจสอบระดับซี 8 ลงมา แต่ซี 9 นักการเมืองระดับสูงขึ้นไปต้องใช้ ป.ป.ช. ผมคิดว่าถ้ามีเส้นเงินชัดเจนขนาดนี้ เรียกว่าไม่พ้น”** นายแทนคุณ กล่าว

**นายแทนคุณ** กล่าวว่า กรณีนายสามารถทำให้เห็นว่า ผู้กระทำผิดอาชญากรรมทางเศรษฐกิจมักจะใช้คนใกล้ตัวเป็นบัญชีม้าจึงทำให้เกิดปัญหา เป็นสภาพแบบที่เราเห็น เช่น คุณแม่ของนายสามารถก็น่าเห็นใจ เรื่องนี้สะท้อนให้เห็นว่า คนที่จะหาบัญชีม้าต้องคิดให้ดี อย่าคิดว่าเอาแค่ตัวเองรอด ผลกรรมตกอยู่กับคนใกล้ชิด บุพการี ตนคิดว่าเป็นการทำกรรมหนักกว่าเดิม แทนที่จะได้พึ่งพายามแก่ กลับต้องมารับทุกข์รับโทษอยู่ในเรือนจำด้วย

**นายแทนคุณ** กล่าวด้วยว่า ศิลปิน ฟ. สัปดาห์นี้น่าจะมีหมายเรียกหรือหมายจับ จากข้อมูลที่ตนทราบศิลปินคนนี้ก็ทำไว้เยอะ อาจจะพึ่งพิงเทวดา ส.เล็ก หรือไม่ และอาจสาวไปถึง ส.ใหญ่ หรือไม่ ก็ขึ้นอยู่กับพยานหลักฐาน