---
layout: post
code: "ART2411250921DS6AJD"
origin_url: "https://www.khaosod.co.th/special-stories/news_9520485"
image: "https://github.com/user-attachments/assets/3e82909c-f2d4-40e6-b132-f410f5c4286c"
title: "สั่งตรวจสอบองค์กร! พนักงาน สวทช. เครียดเรื่องงาน จนตัดสินใจจบชีวิต"
description: "รัฐมนตรี อว. สั่งตรวจสอบองค์กร การบริหารงานภายในอย่างละเอียด หลังพนักงาน สวทช. เครียดเรื่องงานอย่างหนัก จนตัดสินใจจบชีวิต"
category: "SPECIAL_STORIES"
language: "th"
date: 2024-11-25T09:51:24.571Z
---

# สั่งตรวจสอบองค์กร! พนักงาน สวทช. เครียดเรื่องงาน จนตัดสินใจจบชีวิต

[![สั่งตรวจสอบองค์กร! พนักงาน สวทช. เครียดเรื่องงาน จนตัดสินใจจบชีวิต](https://www.khaosod.co.th/wpapp/uploads/2024/11/swtc.jpg "สั่งตรวจสอบองค์กร! พนักงาน สวทช. เครียดเรื่องงาน จนตัดสินใจจบชีวิต")](https://www.khaosod.co.th/wpapp/uploads/2024/11/swtc.jpg)

**รัฐมนตรี อว. สั่งตรวจสอบองค์กร การบริหารงานภายในอย่างละเอียด หลังพนักงาน สวทช. เครียดเรื่องงานอย่างหนัก จนตัดสินใจจบชีวิต**

น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยถึงกรณีที่มีข่าวพนักงานอายุ 35 ปี สังกัดสำนักงานพัฒนาวิทยาศาสตร์และเทคโนโลยีแห่งชาติ (สวทช.) มีภาวะเครียดจากงาน ก่อเหตุจบชีวิตในรถยนต์ บริเวณลานจอดรถมหาวิทยาลัยแห่งหนึ่งใน จ.ปทุมธานี

หลังจากได้ทราบข่าว ตนได้สั่งการให้คณะกรรมการพัฒนาวิทยาศาสตร์และเทคโนโลยีแห่งชาติ (กวทช.) ซึ่งกำกับดูแล สวทช. และคณะอนุกรรมการบริหารทรัพยากรบุคคลเข้าไปตรวจสอบสาเหตุว่าเกี่ยวข้องกับงานและการบริหารงานหรือไม่

รวมถึงให้ ศ.ดร.ศุภชัย ปทุมนากุล ปลัดกระทรวง อว. เข้าติดตามและตรวจสอบข้อมูลเพิ่มเติม เพื่อหาต้นตอของปัญหาและหาทางแก้ไข โดยให้รายงานผลการตรวจสอบมาที่ตนโดยด่วน

ขอแสดงความเสียใจ และขอฝากความห่วงใยไปยังครอบครัวผู้เสียชีวิต การสูญเสียที่เกิดขึ้นดิฉันและกระทรวง อว. ไม่ได้นิ่งนอนใจ เพราะเป็นการสูญเสียทรัพยากรบุคคลที่มีคุณค่าขององค์กร หากสาเหตุการเสียชีวิตเกิดจากปัญหาการบริหารภายในองค์กรจริง ก็จะต้องมีการแก้ไขอย่างจริงจัง เพื่อดูแลบุคลากรของกระทรวง อว. ให้ดีที่สุด และไม่ให้เกิดเหตุการณ์ซ้ำรอยอีก