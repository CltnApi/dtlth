---
layout: post
code: "ART24110704220865Y5"
origin_url: "https://www.khaosod.co.th/entertainment/news_9494079"
image: "https://github.com/user-attachments/assets/5c1d8e5b-b856-427d-9971-83e2ef784d8a"
title: "นาย ณภัทร เผยชีวิตแฮปปี้ มูฟออน 100% ช่อง3เบรกละครไม่กระทบ มุ่งทำเพลง"
description: "นาย ณภัทร เผยชีวิตแฮปปี้มาก มูฟออน 100% แต่ยังไม่เปิดใจ ช่อง3สั่งผู้จัดเบรกงานละคร ไม่กระทบ ละครหนังยังมี มุ่งทำเพลง-หนึ่งในเช็กลิสต์ความฝัน"
category: "ENTERTAINMENT"
language: "th"
date: 2024-11-07T04:30:57.531Z
---

# นาย ณภัทร เผยชีวิตแฮปปี้ มูฟออน 100% ช่อง3เบรกละครไม่กระทบ มุ่งทำเพลง

[![นาย ณภัทร เผยชีวิตแฮปปี้ มูฟออน 100% ช่อง3เบรกละครไม่กระทบ มุ่งทำเพลง](https://www.khaosod.co.th/wpapp/uploads/2024/11/ninepuket711679998.jpg "นาย ณภัทร เผยชีวิตแฮปปี้ มูฟออน 100% ช่อง3เบรกละครไม่กระทบ มุ่งทำเพลง")](https://www.khaosod.co.th/wpapp/uploads/2024/11/ninepuket711679998.jpg)

นาย ณภัทร เผยชีวิตแฮปปี้มาก มูฟออน 100% แต่ยังไม่เปิดใจ ช่อง3สั่งผู้จัดเบรกงานละคร ไม่กระทบ ละครหนังยังมี มุ่งทำเพลง-หนึ่งในเช็กลิสต์ความฝัน

กลับมาสดใสได้ 100% แล้ว สำหรับพระเอกชื่อดัง นาย ณภัทร เสียงสมบุญ โดยล่าสุดมาร่วมทำกิจกรรมสุดเอ็กซ์คลูซีฟกับน้ำดื่มคริสตัลในฐานะพรีเซ็นเตอร์ ภายใต้แคมเปญใหม่ “คริสตัล…เชื่อมคุณสู่ความผ่อนคลายบนพื้นที่สีฟ้า” ที่ จ.ภูเก็ต วันก่อน (6 พ.ย.)

จากนั้น นาย ได้อัพเดตผลงานที่ตอนนี้ยังไม่ได้รับละครและหนังเรื่องใหม่ แต่ขอลุยงานเพลงซึ่งเป็นหนึ่งในความชอบที่อยากทำก่อน พร้อมเปิดใจเรื่องส่วนตัวว่ากำลังสนุกกับการทำงานและใช้ชีวิตเพื่อตัวเองเป็นหลัก กลับมาสดใส มูฟออนแต่ยังไม่ขอเปิดใจ

_**อัพเดตงานหน่อย ช่วงนี้ดาราหลายคนแทบไม่มีงานเลย?**_  
“ผมถือว่ายังโชคดีที่มีโอกาสจากพี่ๆ ผู้ใหญ่ เลยยังมีงานที่ถ่ายอยู่ต่อเนื่อง แต่ส่วนใหญ่จะเป็นงานโฆษณาและงานที่เกี่ยวกับต่างๆ รวมถึงตอนนี้ก็ทำเพลงของตัวเองอยู่ ผมเองก็เข้าใจว่าเศรษฐกิจไทยตอนนี้เข้าสู่ช่วงส่งท้ายปลายปี ซึ่งเดี๋ยวจะเริ่มใหม่ในต้นปีหน้า สิ่งที่ทำได้ก็คือเป็นกำลังใจให้กับทุกคนที่กำลังทำงานอยู่ ไม่ว่าจะเป็นนักแสดงหรือว่าทีมงานโปรดักชั่นต่างๆ อดทนอีกนิดหนึ่งครับ ผมเชื่อว่าทุกอย่างน่าจะกลับมาค่อยๆ ดีขึ้น”

_**อย่างตอนที่ช่อง3 สั่งผู้จัดเบรกงานละคร ในส่วนของเราได้รับผลกระทบบ้างไหม?**_  
_“จริงๆ ของผมถ่ายไปหมดแล้ว มีคิวออกอากาศน่าจะประมาณช่วงต้นปีนี้ ชื่อเรื่อง “โทษฐานที่รักเธอ” ฉะนั้นในส่วนของผมก็จะไม่ได้ได้รับผลกระทบอะไร เพียงแต่ว่างานละครและงานหนังเรื่องใหม่ยังไม่ได้มีเข้ามา ตอนนี้ก็ทำเพลงของตัวเองไปก่อน”_

[![](https://www.khaosod.co.th/wpapp/uploads/2024/11/S__535019534.jpg)](https://www.khaosod.co.th/wpapp/uploads/2024/11/S__535019534.jpg)

ADVERTISEMENT

ทำไมถึงคิดที่จะมาทำเพลง?  
“สิ่งนี้เป็นเช็กลิสต์ของผมอย่างหนึ่งที่อยากทำมานานแล้ว บวกกับจังหวะตอนนี้ที่ยังไม่ได้รับงานแสดงที่เป็นภาพยนตร์หรือว่าละคร เลยมามุ่งตรงนี้ก่อน พอทำเพลงเสร็จแล้วเดี๋ยวมีละครมีหนังมา เราก็ไปรับอันนั้นต่อ”

สไตล์เพลงของเราที่วางเอาไว้เป็นยังไง?  
“ผมเป็นคนฟังเพลงหลากหลายมาก แต่จะมีแนวเพลงที่มันทำงานกับหัวใจ หมายถึงในเรื่องดนตรี ไม่ใช่เนื้อหาในเพลง ผมจะชอบดนตรีที่ฟังแล้วฮีลลิ่งมากกว่า ส่วนตัวเป็นคนชอบไปดูคอนเสิร์ตที่เอากีตาร์ขึ้นนำอยู่แล้วด้วย อันนี้มันเป็นแนวที่ผมชอบจริงๆ ก็ยังไม่มั่นใจเหมือนกันว่าจะออกมาเป็นยังไง คือผมชอบโซลป๊อปที่ผสมอิเล็กทรอนิกส์นิดนึง ถามว่าจะได้ฟังกันเมื่อไหร่คิดว่าน่าจะต้นปีหน้า ไม่มีสังกัดครับ ทำเองจากความสนุกและความชอบส่วนตัวล้วนๆ เลย ครั้งนี้ก็เป็นซิงเกิลแรกที่จะทำ แต่ว่าจริงๆ ก็มีทำมากกว่าหนึ่งเพลงอยู่ ไม่ถึงขั้นว่าจะเป็นอัลบั้ม เอาเป็นว่าอยากปล่อยเมื่อไหร่ปล่อยแล้วกัน อยากให้รอฟังกันครับ”

เขียนเพลงเองด้วยไหม?  
“มีพี่ๆ ช่วยเขียนครับ เดี๋ยวใกล้ๆ จะออกมาเฉลยว่าเป็นใคร แต่ผมก็มีส่วนร่วมด้วยเหมือนกัน เนื้อหาเพลงไม่ได้เขียนมาจากชีวิตของตัวเอง แต่จะมีการทำรีเสิร์ชนิดหนึ่ง แล้วก็มี Topic ร่วม ใส่อะไรของเราเข้าไปด้วย แล้วก็มีที่พี่ๆ เติมมาด้วย เรียกว่าเหมือนทำงานกลุ่มเลยครับ”

_**แล้วตอนนี้ในเรื่องส่วนตัว สภาพจิตใจของเรากี่เปอร์เซ็นต์แล้ว?**_  
_“ดีแล้ว แฮปปี้แล้ว กลับมาสดใสแล้วครับ เรียกว่ามูฟออนได้ 100% เพราะทุกอย่างก็ต้องกลับมาเหมือนเดิม แต่ถามว่ามูฟออนถึงขั้นเปิดใจเลยไหม ยังไม่เปิดครับ_ มีความสุขกับตัวเองที่สุดตอนนี้ สิ่งที่ทำให้มีความสุขได้ก็คือการงานและเพื่อนฝูง จริงๆ ตอนนี้แฮปปี้มากเลย แล้วก็ได้ดูแลตัวเองและใช้ชีวิตได้เต็มที่ รวมถึงได้ทำอะไรที่อยากทำทุกอย่าง”

ที่ผ่านมามันทำให้เราคิดอะไรได้บ้างกับเรื่องการใช้ชีวิตของตัวเอง?  
“ผมว่ามันก็เติบโตตามลำดับการเป็นมนุษย์อย่างหนึ่ง สิ่งที่เกิดขึ้นมันเป็นสิ่งที่ทำให้ผมได้เติบโต ถามว่าประสบการณ์ความรักที่ผ่านมาทำให้เราเปลี่ยนมุมมองเกี่ยวกับเรื่องความรักไหม ไม่ได้เปลี่ยนนะครับ ผมว่าความรักมันก็เป็นสิ่งที่ดีอยู่ แค่ว่าตอนนี้เอาตัวเองเป็นหลัก 100% ทำอะไรแล้วมีความสุขก็ทำไปเลย”

[![](https://www.khaosod.co.th/wpapp/uploads/2024/11/S__535019540.jpg)](https://www.khaosod.co.th/wpapp/uploads/2024/11/S__535019540.jpg)