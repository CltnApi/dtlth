---
layout: post
code: "ART2411171627BOGHHC"
origin_url: "https://www.khaosod.co.th/sports/news_9509825"
image: "https://github.com/user-attachments/assets/9b478fbb-2a1b-4211-a8d4-dd410827dcaa"
title: "สมเกียรติ จันทรา ได้อันดับ 10 สนามบาร์เซโลนา ทิ้งทวนซิ่ง โมโตทู ฤดูกาลนี้"
description: "สมเกียรติ จันทรา ปิดฉากการแข่งขัน โมโตทู ฤดูกาลนี้ด้วยอันดับ 11 ที่สนามบาร์เซโลนา ส่วนคะแนนรวมได้อันดับ 12 เป็นผลงานทิ้งทวนก่อนขึ้นโมโตจีพีปีหน้า"
category: "SPORTS"
language: "th"
date: 2024-11-17T16:31:41.957Z
---

# สมเกียรติ จันทรา ได้อันดับ 10 สนามบาร์เซโลนา ทิ้งทวนซิ่ง โมโตทู ฤดูกาลนี้

[![สมเกียรติ จันทรา ได้อันดับ 10 สนามบาร์เซโลนา ทิ้งทวนซิ่ง โมโตทู ฤดูกาลนี้](https://www.khaosod.co.th/wpapp/uploads/2024/11/420d12ec-13eb-4c4a-84f2-53fbc9e890341.jpg "สมเกียรติ จันทรา ได้อันดับ 10 สนามบาร์เซโลนา ทิ้งทวนซิ่ง โมโตทู ฤดูกาลนี้")](https://www.khaosod.co.th/wpapp/uploads/2024/11/420d12ec-13eb-4c4a-84f2-53fbc9e890341.jpg)

การแข่งขันรถจักรยานยนต์ทางเรียบชิงแชมป์โลก โมโตทู 2024 เมื่อวันที่ 17 พฤศจิกายน รายการโซลิดาริตี กรังด์ปรีซ์ ที่เมืองบาร์เซโลนา ของสเปน ซึ่งเป็นสนามที่ 20 และเป็นสนามสุดท้ายของฤดูกาล โดยย้ายมาจากเมืองบาเลนเซียที่ได้รับผลกระทบจากภัยน้ำท่วม

ผลปรากฏว่า “ก้อง”สมเกียรติ จันทรา นักบิดไทยในสังกัดอิเดมิตซึ ฮอนดา ทีม เอเชีย เข้าเส้นชัยเป็นอันดับ 10 ด้วยเวลาตามหลังแชมป์สนามนี้ 10.545 วินาที โดยแชมป์สนามเป็นของ อารอน กาเน็ต นักซิ่งสเปนในสังกัดฟานติก เรซซิง ซึ่งทำเวลา 36 นาที 29.282 วินาที

ด้านผลคะแนนรวมเป็น ไอ โองุระ นักบิดญี่ปุ่นในสังกัดเอ็มที เฮลเม็ตส์ – เอ็มเอสไอ คว้าแชมป์ (274 คะแนน) โดยกาเน็ตมาเป็นอันดับ 2 (234 คะแนน) ส่วนสมเกียรติได้อันดับ 12 (104 คะแนน) หล่นจากปีที่แล้วที่เจ้าตัวได้อันดับ 6

ทั้งนี้ ปีหน้าสมเกียรติจะขยับขึ้นไปแข่งขันในรุ่นโมโตจีพี ภายใต้สังกัดอิเดมิตซึ ฮอนดา แอลซีอาร์ ซึ่งเจ้าตัวเป็นนักขี่ไทยคนแรกในประวัติศาสตร์ที่ก้าวขึ้นรุ่นใหญ่สุด