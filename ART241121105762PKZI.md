---
layout: post
code: "ART241121105762PKZI"
origin_url: "https://www.khaosod.co.th/sports/news_9515771"
image: "https://github.com/user-attachments/assets/44cd49d7-536d-42ab-9144-b6c5e3dacd0a"
title: "รูเบน อโมริม ถึงกับช็อกหลังเห็นนักเตะแมนฯ ยูไนเต็ดเฉื่อยแฉะ-ขาดความเร็ว"
description: "รูเบน อโมริม ซึ่งเริ่มคุมแมนฯ ยูไนเต็ด ลงฝึกซ้อมแล้ว ถึงกับช็อกเมื่อพบว่านักเตะดูขาดความมุ่งมั่นและความรวดเร็ว พร้อมเห็นแล้วว่ามีใครไม่เหมาะกับแผนของตน"
category: "SPORTS"
language: "th"
date: 2024-11-21T11:20:28.045Z
---

# รูเบน อโมริม ถึงกับช็อกหลังเห็นนักเตะแมนฯ ยูไนเต็ดเฉื่อยแฉะ-ขาดความเร็ว

[![รูเบน อโมริม ถึงกับช็อกหลังเห็นนักเตะแมนฯ ยูไนเต็ดเฉื่อยแฉะ-ขาดความเร็ว](https://www.khaosod.co.th/wpapp/uploads/2024/11/2024-11-05T212111Z_916089866_UP1EKB51NB9OC_RTRMADP_3_SOCCER-CHAMPIONS-SCP-MCI-REPORT.jpg "รูเบน อโมริม ถึงกับช็อกหลังเห็นนักเตะแมนฯ ยูไนเต็ดเฉื่อยแฉะ-ขาดความเร็ว")](https://www.khaosod.co.th/wpapp/uploads/2024/11/2024-11-05T212111Z_916089866_UP1EKB51NB9OC_RTRMADP_3_SOCCER-CHAMPIONS-SCP-MCI-REPORT.jpg)

สำนักข่าวเดอะซันรายงานว่า รูเบน อโมริม ผู้จัดการทีมคนใหม่ของ “ปีศาจแดง”แมนเชสเตอร์ ยูไนเต็ด แห่งพรีเมียร์ลีก อังกฤษ ถึงกับรู้สึกช็อกหลังเริ่มคุมทีมลงฝึกซ้อม เมื่อพบว่าบรรดานักเตะดูขาดความมุ่งมั่นและความรวดเร็ว

อโมริมเริ่มคุมแมนฯ ยูไนเต็ดฝึกซ้อมโดยที่ขาดผู้เล่นหลายรายซึ่งติดทีมชาติ โดยรายงานระบุว่ากุนซือชาวโปรตุเกสรู้สึกผิดหวังกับภาพรวมของผู้เล่นที่ยังอยู่ซ้อมกับสโมสร รวมถึงมองเห็นแล้วว่ามีนักเตะหลายคนไม่เหมาะกับแนวทางทำทีมของตัวเอง

รายงานระบุว่า อโมริมถึงกับไม่อยากเชื่อสายตาของตัวเองว่าผู้เล่นหลายรายที่ตัวเองได้คุมการซ้อมนั้นดูขาดความเร็วและความมุ่งมั่น และคงไม่เหมาะกับระบบ 3-4-3 ที่ตนตั้งใจจะใช้กับแมนฯ ยูไนเต็ด ซึ่งเป็นแผนที่ต้องใช้พลังงานสูงมาก

นอกจากนี้ รายงานยังบอกด้วยว่าอโมริมต้องคอยบอกให้นักเตะเพิ่มความเร็วในการฝึกซ้อมอยู่ตลอด แต่ถึงแบบนั้น เจ้าตัวก็ยังพบว่ามีนักเตะบางรายที่ฝีเท้าดีจนน่าเหลือเชื่อ โดยอโมริมจะเริ่มงานคุมแมนฯ ยูไนเต็ดลงสนามนัดแรกพบอิปสวิช ทาวน์ 24 พฤศจิกายนนี้