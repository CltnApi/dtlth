---
layout: post
code: "ART2411070756PILQPN"
origin_url: "https://www.khaosod.co.th/sports/news_9494799"
image: "https://github.com/user-attachments/assets/1ac6b82b-e8d7-4949-a7ef-7cd6b63a0e30"
title: "เด็กไทยลุ้นไปสเปน ! ลาลีก้า บุกคัดเยาวชน จัด ยูธทัวร์นาเมนต์ ในไทย ครั้งแรก"
description: "การแข่งขัน “ลาลีก้า ยูธ ทัวร์นาเมนต์ ไทยแลนด์” การแข่งขันฟุตบอลระดับเยาวชน ที่เปิดโอกาสให้น้องๆ นักเตะไทยมาฟาดแข้ง กับนักกีฬา จากนานาชาติ เตรียมมาจัดครั้ง"
category: "SPORTS"
language: "th"
date: 2024-11-07T08:01:19.714Z
---

# เด็กไทยลุ้นไปสเปน ! ลาลีก้า บุกคัดเยาวชน จัด ยูธทัวร์นาเมนต์ ในไทย ครั้งแรก

[![เด็กไทยลุ้นไปสเปน ! ลาลีก้า บุกคัดเยาวชน จัด ยูธทัวร์นาเมนต์ ในไทย ครั้งแรก](https://www.khaosod.co.th/wpapp/uploads/2024/11/163362-3.jpg "เด็กไทยลุ้นไปสเปน ! ลาลีก้า บุกคัดเยาวชน จัด ยูธทัวร์นาเมนต์ ในไทย ครั้งแรก")](https://www.khaosod.co.th/wpapp/uploads/2024/11/163362-3.jpg)

การแข่งขัน “ลาลีก้า ยูธ ทัวร์นาเมนต์ ไทยแลนด์” การแข่งขันฟุตบอลระดับเยาวชน ที่เปิดโอกาสให้น้องๆ นักเตะไทยมาฟาดแข้ง กับนักกีฬา จากนานาชาติ เตรียมมาจัดครั้งแรกในประเทศไทย โดย บริษัท JSE Thailand หรือ บริษัท จิ๊กซอว์ สปอร์ต อีโวลูชั่น (ไทยแลนด์) จำกัด เพื่อเฟ้นหาทีมที่ชนะเลิศไปแข่งในรอบแชมป์ชนแชมป์ ที่ประเทศ มาเลเซียในปี 2568 และจะมีนักเตะเพียงหนึ่งเดียวเท่านั้น ที่ถูกเลือกให้ ไปร่วมฝึกซ้อมที่ยุโรป “ลาลีกา อะคาเดมี่”

ก่อนหน้านี้ “ลาลีก้า ยูธ ทัวร์นาเมนต์ ไทยแลนด์” ถูกจัดขึ้น ที่ประเทศมาเลเซีย ที่เป็นผู้ถือสิขสิทธิ์การแข่งขันมาตั้งแต่ปี 2021 และเป็นการแข่งขันที่ได้รับความนิยมเป็นอย่างมากในประเทศมาเลเซียแต่ละปีมีทีมส่งเข้าร่วมแข่งขันหลายพันคน

ด้วยกระแสความนิยมบวกกับ “ลาลีก้า” ได้รับการยอมรับอย่างสูงทั่วโลกในด้านการสนับสนุน ฟุตบอลระดับรากหญ้า ในปี 2024 ทางประเทศมาเลเซีย จึงจัดให้มีการแข่งขัน “ลาลีก้า ยูธ ทัวร์นาเมนต์” นอกประเทศเกิดขึ้นครั้งแรก และประเทศที่ถูกเลือกให้ได้รับลิขสิทธิ์ในการจัด “ลาลีก้า ยูธ ทัวร์นาเมนต์” ประกอบด้วยประเทศฟิลิปปินส์, ประเทศอินโดนีเซีย และ ประเทศไทย

สำหรับการแข่งขัน “ลาลีก้า ยูธ ทัวร์นาเมนต์” ที่ประเทศไทย จะจัดขึ้นระหว่างวันที่ 22-24 พฤศจิกายน 2567 ที่ สนามสยามนนท์ เซ็นเตอร์ (สนามกีฬา 5 ภาค) จ.นนทบุรี โดยมีรุ่นอายุการแข่งขันดังนี้คือ รุ่นอายุไม่เกิน 10 ปี, รุ่นอายุไม่เกิน 12 ปี , รุ่นอายุไม่เกิน 14 ปี และรุ่นอายุไม่เกิน 16 ปี แชมป์แต่ละรุ่นอายุจะได้เป็นตัวแทนจากสนามแข่งขันในประเทศไทย ไปแข่งรอบแชมป์ชนแชมป์ ที่ประเทศมาเลเซีย ในปี 2568

โดยในรอบแชมป์ชนแชมป์จะมีผู้เชี่ยวชาญจาก ลาลีกา มาชมการแข่งขันและสเก๊าต์ นักกีฬาเลือกเพียงหนึ่งเดียว ที่มีฝีเท้าโดดเด่น คว้ารางวัล MVP of the Year ไปเรียนรู้สัมผัสประสบการณ์ฟุตบอลลาลีกา อะคาเดมี่ ที่ ประเทศสเปน โดยไม่มีค่าใช้จ่ายใดๆ ทั้งสิ้น เป็นระยะเวลา 2 สัปดาห์

และด้วยความพิเศษของ “ลาลีก้า ยูธ ทัวร์นาเมนต์” สนามสุดท้ายที่ประเทศไทย นอกจากทีมดังในวงการฟุตบอลไทยแล้ว ยังมีนักเตะจากต่างประเทศร่วมชิงชัยเป็นจำนวนมาก เรียกว่าสนามที่ประเทศไทยเป็นสนามเดียวที่ทีมนักเตะจากต่างชาติเข้าร่วมแข่งขันมากที่สุด ถึง 11 ประเทศ รวมกว่า 65 ทีม ไม่ว่าจะเป็น ทีมเบียรีอัล จากออสเตรเลียและฟิลิปปินส์, ทีมยะโฮ จากมาเลเซีย, ทีมมัลดีฟ, ทีมยูเวสตุส เซี่ยงไฮ้จากจีน, สิงคโปร์, ลาว, ญี่ปุ่น, เกาหลีใต้และอินเดีย เป็นต้น

ในขณะที่ทีมของไทยก็ล้วนแต่เป็นทีมดังที่มีชื่อเสียง ปั้นนักฟุตบอลเยาวชนขึ้นมาอย่างต่อเนื่อง และรายการนี้เป็นการเปิดโอกาสให้เยาวชนที่มีความฝันอยากสัมผัสประสบการณ์ในการแข่งขันระดับนานาชาติได้มาทดสอบฝีเท้าของตัวเองและเป็นการปูทางให้เยาวชนไทยก้าวไปสู่สโมสรในยุโรปต่อไปในอนาคต

ร่วมเชียร์และส่งกำลังใจให้ทีมเยาวชนจากประเทศไทยที่เข้าแข่งขันฟุตบอลเยาวชนรายการ “ลาลีก้า ยูธ ทัวร์นาเมนต์ ไทยแลนด์” ระหว่างวันที่ 22-24 พฤศจิกายน 2567 สนามสยามนนท์ เซ็นเตอร์ จ.นนทบุรี หรือ ชมถ่ายทอดสดผ่านช่องทางเพจเฟสบุ๊ค LALIGA Youth Tournament – Thailand