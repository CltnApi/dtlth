---
layout: post
code: "ART2411290226N5SVEK"
origin_url: "https://www.khaosod.co.th/breaking-news/news_9526506"
image: "https://github.com/user-attachments/assets/2c9243e5-365e-4cef-a8ae-58d8a1c62746"
title: "อัพเดต คานเหล็กถล่ม ตายพุ่ง 5 ศพ เปิดสาเหตุ ชิ้นส่วนคานสะพานรับน้ำหนักไม่ไหว"
description: "อัพเดต คานเหล็กถล่ม ตายพุ่ง 5 ศพ คาดสาเหตุ ชิ้นส่วนคานสะพานรับน้ำหนักไม่ไหว จึงพังถล่มลงมา"
category: "HOT_NEWS"
language: "th"
date: 2024-11-29T02:41:18.041Z
---

# อัพเดต คานเหล็กถล่ม ตายพุ่ง 5 ศพ เปิดสาเหตุ ชิ้นส่วนคานสะพานรับน้ำหนักไม่ไหว

[![อัพเดต คานเหล็กถล่ม ตายพุ่ง 5 ศพ เปิดสาเหตุ ชิ้นส่วนคานสะพานรับน้ำหนักไม่ไหว](https://www.khaosod.co.th/wpapp/uploads/2024/11/kan-2.jpg "อัพเดต คานเหล็กถล่ม ตายพุ่ง 5 ศพ เปิดสาเหตุ ชิ้นส่วนคานสะพานรับน้ำหนักไม่ไหว")](https://www.khaosod.co.th/wpapp/uploads/2024/11/kan-2.jpg)

**อัพเดต คานเหล็กถล่ม ตายพุ่ง 5 ศพ คาดสาเหตุ ชิ้นส่วนคานสะพานรับน้ำหนักไม่ไหว จึงพังถล่มลงมา**

เมื่อวันที่ 29 พ.ย.67 ผู้สื่อข่าวรายงานความคืบหน้า เหตุโครงเหล็กงานก่อสร้างทรุดตัวลงมา บนถนนพระราม 2 ฝั่งขาออก ในช่องทางหลัก ใกล้ตลาดมหาชัยเมืองใหม่ จ.สมุทรสาคร จนทำให้มีผู้เสียชีวิต  
5 ราย

[![](https://www.khaosod.co.th/wpapp/uploads/2024/11/ASD_66-1-696x392.jpg)](https://www.khaosod.co.th/wpapp/uploads/2024/11/ASD_66-1.jpg)

ทราบชื่อคือ1.นายอภิวัฒน์ พะพันทาง อายุ 30 ปี พบศพแล้ว 2.นายชิงโกโก สัญชาติเมียนมา 3.ผู้สูญหาย 3 ราย ซึ่งคาดว่าเสียชีวิตแล้ว ยังติดอยู่ในที่เกิดเหตุ เป็นชายสัญชาติเมียนมา ชื่อนาย Phyo ko ko และนาย Aung thein hihy ขณะที่ผู้บาดเจ็บถูกนำส่งโรงพยาบาลต่างๆ อีก 10 คน ส่วนที่เหลือ 25 คน ได้รับการช่วยเหลือออกมาอย่างปลอดภัย โดยรวมแล้ว มีคนงานก่อสร้างที่กำลังทำงานอยู่ในพื้นที่เกิดเหตุทั้งสิ้น 39 คน

[![](https://www.khaosod.co.th/wpapp/uploads/2024/11/2-243-768x1024-1-696x598.jpg)](https://www.khaosod.co.th/wpapp/uploads/2024/11/2-243-768x1024-1.jpg)

ด้านหัวหน้าคนงาน กล่าวว่า ตอนเกิดเหตุ ทุกคนกำลังทำงานอยู่ด้านบน ช่วงที่กำลังจะย้ายมาทำงานอีกข้างหนึ่ง อยู่ๆ ตัวยกแผ่นปูนก็ถล่มลงมา โดยไม่มีสัญญาณใดๆ ทำให้ลูกน้องตกลงมาเสียชีวิต และคาดว่าบางคนน่าจะถูกทับอยู่ใต้ซากคานที่ถล่มลงมา ซึ่งตอนนั้นก็ไม่รู้ว่าเกิดอะไรขึ้น แต่ที่จำได้คือ ภาพที่ลูกน้องตกลงมาเสียชีวิตและบาดเจ็บ

ขณะที่ผู้อำนวยการแขวงทางหลวงสมุทรสาคร หัวหน้าสำนักงานป้องกันและบรรเทาสาธารณภัย หารือกับหน่วยงานที่เกี่ยวข้อง เบื้องต้นจะมีวิศวกรจากบริษัทผู้รับจ้าง และสำนักก่อสร้างสะพาน กรมทางหลวง เข้ามาตรวจสอบและประเมินความเสียหาย และจะมีการเตรียมนำรถเครนขนาด 400 ตัน 1 คัน และ 200 ตัน 2 คัน เข้าเคลียร์พื้นที่หลังประเมินเสร็จสิ้น

ส่วนการจราจรบริเวณที่เกิดเหตุ ถนนพระราม 2 มีการปิดช่องทางหลัก ให้ใช้ช่องทางขนาน สภาพการจราจรรถหนาแน่นเคลื่อนตัวได้ช้า

ขณะที่ในส่วนของการจราจรบนถนนพระราม 2 นั้น ก็ขอให้ผู้ที่จะต้องสัญจรผ่านบริเวณมหาชัยเมืองใหม่ มุ่งหน้าลงใต้ หรือเข้ากรุงเทพฯ หากหลีกเลี่ยงได้ขอให้หลีกเลี่ยงเส้นทางดังกล่าวในระยะนี้ โดยจะเร่งปรับสภาพถนนเพื่อคืนพื้นที่การจราจรให้เร็วที่สุด

ด้านตำรวจทางหลวง แจ้งว่า ต้นเหตุเกิดจากโครงเหล็ก Launcher ชิ้นส่วนสะพาน segment รับน้ำหนักไม่ไหวจึงพังถล่ม ทล.35 (ถนนพระรามที่ 2 ) กม.21+600 ขาออก กทม. ขณะนี้ปิดการจราจรช่องทางหลัก ขาเข้า-ขาออก เปิดการจราจรช่องทางคู่ขนาน ขาเข้า 3 ช่องจราจร ขาออก 1 ช่องจราจร เจ้าหน้าที่กำลังดำเนินการอำนวยความสะดวกด้านการจราจร



