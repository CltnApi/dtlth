---
layout: post
code: "ART24112309128DY4AN"
origin_url: "https://www.khaosod.co.th/horoscope/news_9516372"
image: "https://github.com/user-attachments/assets/36138b37-f581-4389-95eb-e8f492bcf99a"
title: "ดวงรอบสัปดาห์ - แนวโน้มความน่าจะเป็นในรอบสัปดาห์(ระหว่าง 24 - 30 พฤศจิกายน 2567)"
description: "ลัคนา (ลั) ราศีเมษในรอบสัปดาห์นี้ ท่านจะได้ลาภก้อนใหญ่พอสมควร แต่ท่านรับมาก้อนใหญ่ก็อาจมีเรื่องสูญเสียเล็กๆ น้อยๆ อีกหลายเรื่องหรือบ่อยๆ จะได้ช่วยเหลือญาติ"
category: "HOROSCOPE"
language: "th"
date: 2024-11-23T09:35:18.608Z
---

# ดวงรอบสัปดาห์ - แนวโน้มความน่าจะเป็นในรอบสัปดาห์(ระหว่าง 24 - 30 พฤศจิกายน 2567)

[![ดวงรอบสัปดาห์ - แนวโน้มความน่าจะเป็นในรอบสัปดาห์(ระหว่าง 24 - 30 พฤศจิกายน 2567)](https://www.khaosod.co.th/wpapp/uploads/2024/11/www-2.jpg "ดวงรอบสัปดาห์ - แนวโน้มความน่าจะเป็นในรอบสัปดาห์(ระหว่าง 24 - 30 พฤศจิกายน 2567)")](https://www.khaosod.co.th/wpapp/uploads/2024/11/www-2.jpg)

**แนวโน้มความน่าจะเป็นในรอบสัปดาห์**  
**(ระหว่าง 24 – 30 พฤศจิกายน 2567)**

**ลัคนา (ลั) ราศีเมษ**

ในรอบสัปดาห์นี้ ท่านจะได้ลาภก้อนใหญ่พอสมควร แต่ท่านรับมาก้อนใหญ่ก็อาจมีเรื่องสูญเสียเล็กๆ น้อยๆ อีกหลายเรื่องหรือบ่อยๆ จะได้ช่วยเหลือญาติพี่น้องที่เจ็บไข้ตามอัตภาพ ท่านจะรู้สึกว่าท่านต้องเอาใจใส่ญาติพี่น้องให้มากขึ้น เพราะพวกเขายังไม่เจริญก้าวหน้าเท่าที่ควร ซึ่งผู้ใหญ่เข้าใจและเห็นใจถึงความลำบากยากแค้นของท่าน ระยะนี้การแสดงความคิดเห็นของท่านเกี่ยวกับผู้อื่นมักไม่มีน้ำหนักหรือเกิดการตีความที่ผิดพลาดจนเป็นโทษแก่ตัวท่านเอง ซึ่งถึงแม้ท่านมีความตั้งใจที่ดี แต่การพูดมากเกินไปอาจนำความเสียหายมาให้ท่านและพวกพ้อง ไม่ควรหลงเชื่อผู้ที่นำข่าวดีมาบอก เพราะอาจไม่ใช่เรื่องจริง

**ลัคนา (ลั) ราศีพฤษภ**

ในรอบสัปดาห์นี้ ท่านมีความตั้งใจจริงในการศึกษาค้นคว้าหาความรู้ต่างๆ รวมทั้งจะสนใจในการสดับตรับฟังข่าวสารต่างๆ มีการค้นคว้าหาความรู้ในเรื่องที่เข้าใจและยังไม่เข้าใจอีกมาก มีความสนใจในการรักษาพลานามัยจนอาจเดินทางไปเข้าคอร์สพัฒนาสุขภาพที่ใดที่หนึ่ง มีรายจ่ายเบ็ดเตล็ดตามความพอใจของตนโดยไม่เดือดร้อนเงินออมของท่าน บริวารเข้มแข็งและอยู่ในสายตาของท่าน ไม่ควรเที่ยวเตร่กลางคืนหรือไปในที่เปลี่ยวตามลำพัง อีกทั้งควรหลีกเลี่ยงกิจกรรมที่เสี่ยงอันตรายต่างๆ แม้กระทั่งการเล่นกีฬาก็อาจบาดเจ็บได้ง่าย ท่านที่ยังโสดไม่ควรสนใจหาคู่เรียงเคียงหมอนในระยะนี้ รออีกหน่อยจะดีกว่า

**ลัคนา (ลั) ราศีมิถุน**

ในรอบสัปดาห์นี้ ท่านจะไร้ครูบาอาจารย์หรือผู้ใหญ่ที่สามารถให้คำปรึกษาในเรื่องการทำงานต่างๆ ได้ ผู้ใหญ่บางคนแม้รับผลประโยชน์จากท่านไปแล้วก็ยังอาจทำให้ท่านเดือดร้อนได้ ระยะนี้ท่านจึงไม่ควรเชื่อถือเรื่องราวที่ผู้ใหญ่บอกเล่าอย่างไม่มีเหตุผลอันสมควรมากนัก ญาติมิตรที่เป็นคนช่างพูดช่างคุยจะพูดจาขัดหูของท่าน หรือทำกิริยาขวางตาของท่านโดยที่เขาก็ไม่รู้ตัว ซึ่งท่านไม่ควรถือสาหาความอันใดให้หัวเสียไปเปล่าๆ อีกระยะหนึ่งพวกเขาก็จะจากไปเอง การเดินทางไกลจะทำให้ท่านเสียทรัพย์มากกว่าที่ควรจะเป็น การเล่นหุ้นที่เกี่ยวข้องกับเงินตราต่างประเทศอาจมีอุปสรรคหรือไม่สวยงามอย่างที่ท่านคาดหวัง

**ลัคนา (ลั) ราศีกรกฎ**

ในรอบสัปดาห์นี้ ท่านจะทำงานยากๆ สำเร็จ แต่อาจล่าช้าหรือต้องทำซ้ำหลายครั้งจนกว่าจะเรียบร้อย บริวารเก่าๆ ที่ลาออกไปอาจกลับมาของานท่านทำอีกครั้ง หรืออาจติดต่อไปมาหาสู่กับท่านในระยะนี้ แต่หากเขามาขอความช่วยเหลือเพราะกำลังเดือดร้อน ท่านก็ควรช่วยเหลือตามกำลังโดยไม่ทำให้ตนเองเดือดร้อน อย่างไรก็ดี ท่านควรคอยดูแลพวกญาติพี่น้องอย่าให้ตกเป็นเหยื่อของพวกบ่างช่างยุใดๆ เพราะถ้าพวกบ่างทำสำเร็จแล้ว ครอบครัวท่านจะวุ่นวายมากๆ จะได้ทรัพย์สินสิ่งของที่ศัตรูของท่านทำผิดพลาดหรือเขากลับใจนำสิ่งของที่เขาลักขโมยของท่านไปมาคืน เรื่องรักใคร่จะทำให้เดือดร้อนวุ่นวายใจ

**ลัคนา (ลั) ราศีสิงห์**

ในรอบสัปดาห์นี้ ท่านจะสามารถแก้ไขปัญหาต่างๆ ในทางการงานได้เพราะบริวาร โดยเฉพาะการงานที่เกี่ยวกับเนื้อหาวิชาความรู้เฉพาะทางต่างๆ บริวารของท่านจะช่วยได้มาก การแสวงหาโชคลาภจากทางไกลจะไม่ได้รับความสะดวก ทางที่ดีท่านควรมองสิ่งรอบตัวของท่านเองจะดีกว่า อุปสรรคของท่านในระยะนี้มักเป็นเรื่องความไม่ทรหดอดทนและสุขภาพร่างกายของท่านเอง บางท่านอาจปวดเมื่อยอ่อนล้าโดยไม่มีสาเหตุ หากมีอาการป่วยไข้เพียงเล็กน้อยในระยะนี้ ท่านควรรีบปรึกษาแพทย์ผู้มีความรู้ความเชี่ยวชาญจะดีกว่า คู่หมั้นคู่สมรสจะไม่ช่วยเหลือการงานในบ้านเท่าที่ควร คนโสดอาจถูกใจคนอายุมากๆ

**ลัคนา (ลั) ราศีกันย์**

ในรอบสัปดาห์นี้ ท่านจะอยู่ในหมู่มิตรเป็นส่วนใหญ่ บางท่านอาจมีสังคมใหม่ๆ แต่กับบางคนท่านก็คุ้นเคยกับเขาได้อย่างรวดเร็วเสมือนรู้จักกันมาก่อน การจับจ่ายใช้สอยของท่านในระยะนี้ก็จะเป็นไปเพื่อการเข้าสังคมเช่นกัน กิจการต่างๆ ทั้งส่วนตัวและของบริวารจะมีอุปสรรค บริวารอาจแสดงความไม่ซื่อตรงต่อท่านอย่างไม่เห็นแก่หน้าค่าชื่อใครใดๆ ทั้งสิ้น คำแนะนำตักเตือนของผู้ใหญ่และผู้สูงอายุจะมีคุณประโยชน์ต่อท่านเป็นอันมาก แม้การเดินทางในช่วงนี้จะสะดวกราบรื่น แต่การเดินทางกับบุคคลที่คุณวุฒิและวัยวุฒิด้อยกว่าอาจไม่ราบรื่นเท่าที่ควร เรื่องคนรักยังเป็นเรื่องที่ค้างคาใจของท่านอีกสักพัก

**ลัคนา (ลั) ราศีตุล**

ในรอบสัปดาห์นี้ ท่านได้ลาภเล็กๆ น้อยๆ แต่หลายรายการจนเป็นที่สนใจของผู้อื่น การทำอะไรแปลกใหม่จะนำเงินเข้ากระเป๋าของท่านได้มากกว่าการทำอะไรเดิมๆ อย่างไรก็ดี ถ้าท่านค้าของเก่า ของขลัง พระเครื่อง หรือวัสดุอุปกรณ์เทคโนโลยีสูงๆ ก็จะมีกำไรมากเช่นกัน ช่วงนี้ทำกิจการใดๆ เกี่ยวกับการเงินหรือฝากถอนเงินสดจะราบรื่นดี แต่หากมีการรับหรือออกเช็คอาจไม่ราบรื่นเหมือนที่ฝันเอาไว้ การเจรจาข้อความสำคัญต่างๆ กับผู้ใหญ่ แม้จะเป็นเครือญาติก็ควรต้องระวังให้ดี เพราะถ้าพลาดพลั้งแล้วจะเสียหายมาก ควรงดการดื่มสุราและเล่นการพนัน ไม่เช่นนั้นจะมีผลกระทบถึงชื่อเสียงเครดิตของท่าน

**ลัคนา (ลั) ราศีพิจิก**

ในรอบสัปดาห์นี้ ท่านมีประสบการณ์ด้านต่างๆ เพิ่มขึ้นเป็นอันมาก ทั้งที่เป็นเรื่องกิจการงานและเรื่องส่วนตัว ค่าใช้จ่ายรายวันอาจค่อนข้างสูงไปบ้างหรือรายรับน้อยลง ญาติมิตรที่สูงอายุจะไปมาหาสู่อย่างใกล้ชิด อีกทั้งท่านจะสนใจการศึกษาเล่าเรียนและตำรับตำราวิชาการต่างๆ เป็นช่วงที่มีผู้คนไปมาหาสู่มากเป็นพิเศษ ได้ลาภโดยไม่นึกไม่ฝันมาก่อน หนังสือหรือข้อความต่างๆ ที่เป็นประโยชน์ท่านจะปรากฏ บริวารอาจไม่ทำตามหน้าที่หรือเกกมะเหรกเกเร ซึ่งท่านควรกำราบเพื่อตัดไฟเสียแต่ต้นลมจะดีกว่า พระเกตุ(9)โคจรในราศีของท่าน จะมีสิ่งศักดิ์สิทธิ์คุ้มครองรักษาท่านทุกเรื่อง ระยะนี้ทำอะไรก็ค่อนข้างจะราบรื่นเสมอ

**ลัคนา (ลั) ราศีธนู**

ในรอบสัปดาห์นี้ ท่านจะไม่ได้รับความกระจ่างแจ้งในปัญหาต่างๆ ที่เกิดขึ้น การงานมีอุปสรรคและความยุ่งยากพอสมควร อันเป็นธรรมดาของงานทั่วไป ท่านไม่ควรจะต้องท้อถอยใดๆ คู่รักจะนำข่าวไม่สู้ดีมาบอกหรือทำให้ท่านตกอกตกใจ การใช้สอยเงินทองเป็นไปก็เพื่อการเดินทางหรือการออกงานสังคมต่างๆ แต่ฐานะการเงินโดยส่วนรวมจะดีขึ้นเรื่อยๆ แต่ท่านยังไม่ควรลงทุนระยะยาวใดๆ ในระยะนี้ อาจมีการใช้จ่ายเงินเพื่อความสุขของเพื่อนฝูงจำนวนหนึ่ง ซึ่งพวกเขาก็จะใช้คืนให้ท่านไม่ทางใดก็ทางหนึ่งอย่างแน่นอน มีผู้มาชักชวนไปท่องเที่ยวเข้าป่าล่าสัตว์ก็ไม่ควรไปกับเขา เพราะคู่ครองคู่สมรสจะเกิดความไม่พอใจขึ้นได้

**ลัคนา (ลั) ราศีมังกร**

ในรอบสัปดาห์นี้ ท่านจะได้ลาภเป็นทรัพย์ที่เคลื่อนย้ายได้ยาก แต่ถ้าโชคยังไม่ดีถึงขนาดนั้นก็เพียงได้ข่าวดีไปก่อน การติดต่อเรื่องงานและบริวารจะมีปัญหาอุปสรรคค่อนข้างมาก บริวารที่มาใหม่อาจดูเหมือนมีความรู้พิเศษ แต่เอาเข้าจริงอาจไม่สามารถช่วยงานท่านได้อย่างที่ต้องการ อาจมีเรื่องที่ทำให้ท่านเสื่อมชื่อเสียงเครดิตในวงงานของท่าน เพื่อนฝูงที่ไปมาหาสู่ในระยะนี้มักชักชวนท่านไปสำมะเลเทเมาหรือหาเรื่องเสี่ยงๆ มาให้เสียมากกว่า หลังสัปดาห์หน้าไปแล้วทุกอย่างจึงจะดีขึ้น รวมทั้งเรื่องรักๆ ใคร่ๆ ของท่านด้วย ระยะนี้ท่านจึงควรแก้ปัญหาเรื่องงานและบริวารไปก่อน ยังไม่ควรยุ่งเกี่ยวกับเรื่องรักๆ ใคร่ๆ นัก

**ลัคนา (ลั) ราศีกุมภ์**

ในรอบสัปดาห์นี้ ท่านจะมีความวิตกกังวลในปัญหาต่างๆ ซึ่งยังไม่ได้เกิดขึ้นและอาจไม่เกิดขึ้นเลยก็ได้ มีการเปลี่ยนแปลงในเรื่องรายได้การเงินและผลประโยชน์ต่างๆ อย่างรวดเร็ว อย่างไรก็ดี ท่านไม่ควรให้ผู้อื่นเข้ามาจัดการกับเรื่องการเงินของท่าน ไม่ควรฝากเงินหรือรับเงินจากเพื่อนใหม่ๆ หลังสัปดาห์หน้าไปแล้ว การให้ของขวัญของฝากญาติพี่น้องของท่านจะเกิดความผิดพลาดหรือเข้าใจผิด หรือไม่เป็นไปตามที่คาดหวัง คนโสดจะพบความรักที่ถูกใจจากการติดต่อประสานงาน แต่อาจมีบุคคลอื่นๆ เข้ามาเกี่ยวข้องจนวุ่นวายไปอีกระยะหนึ่ง ไม่ควรไปนั่งเสพสุรากับเพื่อนที่เพิ่งรู้จักกัน เพราะเมื่อเมามายแล้วอาจวิวาทกันก็ได้

**ลัคนา (ลั) ราศีมีน**

ในรอบสัปดาห์นี้ ท่านพบว่าบริวารของท่านจะเข้มแข็งและทุ่มเทในการทำงานมากขึ้น แต่ก็ยังไม่เป็นที่พอใจของท่านอยู่ดี บางคนอาจเจ็บป่วยจนต้องลางานหลายวัน แต่ตัวท่านเองยังคงแข็งแรงและทำอะไรได้อย่างรวดเร็วกว่าบริวารมาก แม้ทำงานหักโหมก็ไม่เจ็บป่วยใดๆ ในระยะนี้ จะมีรายจ่ายเกี่ยวกับการบำรุงรักษาพลานามัยและค่าใช้จ่ายฟุ่มเฟือยต่างๆ ที่บ้านของท่านมักเต็มไปด้วยญาติมิตรไปมาหาสู่ ญาติมิตรบางคนจะแนะนำบริวารใหม่ๆ ให้ท่านด้วย อาจมีรายได้จากการติดต่อค้าขายกับเพื่อนร่วมงานหรือมีการค้าขายสิ่งของให้กับคนในสำนักงานของท่าน คู่หมั้นคู่สมรสจะช่วยเหลืองานบ้านงานเรือนได้พอสมควร