---
layout: post
code: "ART2411130936DMWFBF"
origin_url: "https://www.khaosod.co.th/breaking-news/news_9503802"
image: "https://github.com/user-attachments/assets/89bcb929-8b0d-4483-bc59-8632a4e5db5b"
title: "บุกจับ ป้าโหด ซื้อเด็ก 8 ขวบ จากเมียนมา บังคับใช้งานเยี่ยงทาส ไม่ถูกใจทุบตี"
description: "บุกจับ ป้าโหด ซื้อเด็ก 8 ขวบ จากเมียนมา บังคับใช้งานเยี่ยงทาส ไม่ถูกใจลงมือทุบตี พบผู้ร่วมขบวนการอีก 2 ราย แฉสุดแสบ ขอเด็กมาจากพ่อแม่ "
category: "HOT_NEWS"
language: "th"
date: 2024-11-13T09:47:53.461Z
---

# บุกจับ ป้าโหด ซื้อเด็ก 8 ขวบ จากเมียนมา บังคับใช้งานเยี่ยงทาส ไม่ถูกใจทุบตี

[![บุกจับ ป้าโหด ซื้อเด็ก 8 ขวบ จากเมียนมา บังคับใช้งานเยี่ยงทาส ไม่ถูกใจทุบตี](https://www.khaosod.co.th/wpapp/uploads/2024/11/Human-trafficking.jpg "บุกจับ ป้าโหด ซื้อเด็ก 8 ขวบ จากเมียนมา บังคับใช้งานเยี่ยงทาส ไม่ถูกใจทุบตี")](https://www.khaosod.co.th/wpapp/uploads/2024/11/Human-trafficking.jpg)

**บุกจับ ป้าโหด ซื้อเด็ก 8 ขวบ จากเมียนมา บังคับใช้งานเยี่ยงทาส ไม่ถูกใจลงมือทุบตี พบผู้ร่วมขบวนการอีก 2 ราย แฉสุดแสบ ขอเด็กมาจากพ่อแม่**

วันที่ 12 พ.ย.2567 **พล.ต.ต.ศารุติ แขวงโสภา** ผบก.ปคม. สั่งการให้ **พ.ต.อ.พัฒนพงศ์ ศรีพิณเพราะ** ผกก.2 บก.ปคม.นำกำลัง ร่วมกับ น.ส.จันจิรา ไทยบัณฑิตย์ พัฒนาสังคมและความมั่นคงของมนุษย์จังหวัดชลบุรี เข้าจับกุม **น.ส.พรทิพย์ (สงวนนามสกุล)** อายุ 65 ปี **นายสมาน (สงวนนามสกุล)** อายุ 50 ปี และ **น.ส.นาว** สัญชาติเมียนมา ตามหมายจับศาลอาญาที่ 5464-5466/2567

ข้อหา “สมคบกันตั้งแต่สองคนขึ้นไปเพื่อกระทำความผิดฐานค้ามนุษย์ โดยมิชอบจากการบังคับใช้แรงงานหรือบริการ โดยเป็นธุระจัดหาพามาจาก หรือส่งไปยังที่ใด หรือรับไว้ซึ่งบุคคลอายุไม่เกินสิบห้าปี”

ทั้งนี้สืบเนื่องจากข่าว **“สะเทือนใจ เด็กหญิง 8 ขวบ ถูกแม่ตี-ไล่ออกจากบ้านหอบตุ๊กตาคู่ใจนอนตากยุงในสุสานเพียงลำพัง”** เมื่อวันที่ 10 ก.พ.ที่ผ่านมา ภายหลัง เจ้าหน้าที่พม.ชลบุรี ไปรับตัวเด็กหญิงคนดังกล่าวไปดูแล เชื่อว่าน่าจะเป็นบุคคลต่างด้าว ซึ่งไม่ยอมให้ข้อมูลใดๆ เนื่องจากมีความบอบช้ำ ตรวจพบบาดแผลคล้ายถูกตีด้วยของแข็งตามร่างกายหลายแห่งด้วย

ต่อมาตำรวจหญิง กก.2 บก.ปคม. เข้าร่วมซักถามจนพบว่าเด็กผู้เสียหายเป็นชาวเมียนมา และเป็นเหยื่อจากขบวนการค้ามนุษย์ข้ามชาติ โดยทราบว่า มีน.ส.นาว เป็นผู้ไปขอซื้อเด็กมาจากพ่อ-แม่ ที่หมู่บ้านแห่งหนึ่งในประเทศเมียนมา โดยจัดทำหนังสือรับเป็นบุตรบุญธรรม ซึ่งเป็นนิติกรรมอำพราง

จากนั้นพาเข้าประเทศส่งตัวมาที่บ้านพักของนายสมาน ที่ ต.ในคลองบางปลากด อ.พระสมุทรเจดีย์ จ.สมุทรปราการ ก่อนถูกส่งตัวไปที่บ้านพักของน.ส.พรทิพย์ ที่อ.เมืองชลบุรี นายจ้างที่รับมาเป็นคนใช้ทำงานบ้าน คอยหุงข้าวเลี้ยงหมา หรือบริการอื่นๆ

ภายหลังเมื่อเด็กผู้เสียหายอยู่ที่บ้านของน.ส.พรทิพย์ ทุกครั้งที่ทำงานไม่ถูกใจจะถูกทำโทษอย่างหนัก ทั้งทำร้ายร่างกายโดยใช้ไม้ตี บางครั้งก็จับขังตัวเอาไว้ในห้อง และไม่ให้กินข้าว เมื่อเด็กร้องจะขอกลับบ้าน น.ส.พรทิพย์ก็บอกว่า ต้องให้แม่นำเงินมาคืนก่อน

จนสุดท้ายเด็กทนไม่ไหวต้องหลบหนีออกมาจนกลายเป็นข่าว ระหว่างเจ้าหน้าที่เข้าจับกุมน.ส.พรทิพย์ ยังเข้าช่วยเหลือเด็กหญิงอีกคน ที่ทำงานอยู่ในบ้านด้วย เชื่อว่าก็น่าจะเป็นเหยื่อจากการค้ามนุษย์ด้วยเช่นกัน

พร้อมกันนี้เจ้าหน้าที่ยังพบหลักฐานภาพในกล้องวงจรปิด ในขณะ น.ส.พรทิพย์ กำลังขู่ตะคอกเด็กผู้เสียหายเมื่อทำงานผิดพลาด บางครั้งลงมือทุบตีทำร้ายร่างกายด้วย จึงรวบรวมไว้หลักฐาน ก่อนนำตัวผู้ต้องหาส่งพนักงานสอบสวน กก.2 บก.ปคม.ดำเนินคดีต่อไป