---
layout: post
code: "ART2411240703M9NXT4"
origin_url: "https://www.khaosod.co.th/lifestyle/news_9517895"
image: "https://github.com/user-attachments/assets/8f1d19ad-2e16-43dc-9268-5f819bb79000"
title: "หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน"
description: "พิธีเชิญผ้าพระกฐินพระราชทาน ทอดถวาย ณ วัดพุทธไทยเชตวัน ประจำปี 2567 จัดขึ้นเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล"
category: "LIFESTYLE"
language: "th"
date: 2024-11-24T07:42:22.304Z
---

# หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน

[![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/ปก-12-scaled.jpg "หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน")](https://www.khaosod.co.th/wpapp/uploads/2024/11/ปก-12-scaled.jpg)

พิธีเชิญผ้าพระกฐินพระราชทาน ทอดถวาย ณ วัดพุทธไทยเชตวัน ประจำปี 2567 จัดขึ้นเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเชื่อมสัมพันธ์ไทย-มาเลเซียอย่างต่อเนื่อง

![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/4-30.jpg)

**นายไพศาล หรูพาณิชย์กิจ รองปลัดกระทรวงการต่างประเทศ เป็นประธานในการเชิญผ้าพระกฐินพระราชทานจากพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ไปทอดถวาย ณ วัดพุทธไทยเชตวัน กรุงกัวลาลัมเปอร์ สหพันธรัฐมาเลเซีย วันที่ 10 พฤศจิกายน โดยมีพระโสภณจริยาภรณ์ เจ้าอาวาสวัดพุทธไทยเชตวัน เป็นประธานฝ่ายสงฆ์**

**นายไพศาล หรูพาณิชย์กิจ-น.ส.ลดา ภู่มาศ-นายปาณิดล ปัจฉิมสวัสดิ์**

ภายในพิธีมี **น.ส.ลดา ภู่มาศ** เอกอัครราชทูต ณ กรุงกัวลาลัมเปอร์ **นายปาณิดล ปัจฉิมสวัสดิ์** รองอธิบดีกรมสารนิเทศ ข้าราชการกระทรวงการต่างประเทศ ตลอดจนภาคเอกชนและชุมชนไทยในมาเลเซีย รวมทั้งแขกผู้มีเกียรติเข้าร่วมพิธีอย่างคับคั่ง

![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/5-16.jpg)

_ในพิธีเชิญผ้าพระกฐินพระราชทาน ทอดถวาย ณ วัดพุทธไทยเชตวัน ประจำปี 2567 ครั้งนี้มียอดเงินบริจาค ซึ่งประกอบด้วยเงินบำรุงพระอารามพระราชทานจากพระบาทสมเด็จพระเจ้าอยู่หัว และผู้มีจิตศรัทธาทั้งคนไทยในมาเลเซีย รวมถึงชาวมาเลเซีย เป็นจำนวนเงินทั้งสิ้น 1,044,301.20 บาท_

บรรยากาศภายในงานพิธีเต็มไปด้วยความคึกคักตั้งแต่ช่วงเช้าที่มีการจัดตั้งโรงทาน ประชาชนชาวไทยในมาเลเซีย และชาวมาเลเซียในท้องถิ่น รวมถึงผู้มีจิตศรัทธาจากทั่วทุกสารทิศกว่า 2,000 คนเข้าร่วมกันอย่างเนืองแน่น โดยปีนี้เจ้าหน้าที่กระทรวงการต่างประเทศเผยว่ามีจำนวนผู้เข้าร่วมมากกว่าปีก่อนๆ

![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/2.รูปนำ.jpg)

**พิธีกฐินพระราชทานที่จัดขึ้นในประเทศมาเลเซียครั้งนี้จัดเป็นครั้งที่ 12 โดยครั้งแรกจัดขึ้นในปี 2551 และจัดขึ้นต่อเนื่องมาจนถึงปัจจุบัน**

วัตถุประสงค์ในโครงการเชิญผ้าพระกฐินพระราชทานไปทอดถวาย ณ วัดพระพุทธศาสนาในต่างประเทศนั้น ถือเป็นการกระชับความสัมพันธ์ระหว่างประเทศโดยเฉพาะอย่างยิ่งในระดับประชาชนสู่ประชาชน ตลอดจนเพื่อเผยแพร่พระเกียรติคุณของสถาบันพระมหากษัตริย์ของไทยที่ทรงอุปถัมภ์ค้ำชูพระพุทธศาสนา รวมถึงแสดงให้เห็นถึงความเลื่อมใสศรัทธาในพระพุทธศาสนาตลอดจนความเชื่อมโยงทางวัฒนธรรมที่ร่วมกันในหมู่ประชาชนชาวไทยและชาวท้องถิ่นเช่นกัน

_ย้อนกลับไป วัดพุทธไทยเชตวันก่อตั้งขึ้นเมื่อปี 2499 โดยรัฐบาลรัฐสลังงอร์อุทิศที่ดินขนาด 2 เอเคอร์ถวาย และพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้ทรงพระกรุณาโปรดเกล้าฯ พระราชทานพระราชทรัพย์ส่วนพระองค์ จำนวน 11,000 บาท เป็นทุนตั้งต้นในการก่อสร้างวัด โดยเป็นวัดไทยในพระพุทธศาสนานิกายมหาเถรวาท มีพระจำพรรษาประมาณ 10 กว่ารูป_

![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/6-14.jpg)

ในปีต่อมาพระองค์ท่านได้เสด็จพระราชดำเนินพร้อมด้วยสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง มาทรงประกอบพิธียกช่อฟ้าพระอุโบสถ โดยได้ทรงพระกรุณาโปรดเกล้าฯ พระราชทานพระปรมาภิไธย “ภ.ป.ร.” ให้จารึกประดิษฐานไว้ที่บนช่อฟ้าของพระอุโบสถ

**พร้อมได้พระราชทานพระราชทรัพย์ส่วนพระองค์เป็นค่าหล่อพระประธานในพระอุโบสถ และได้พระราชทานนามว่า “พระพุทธธรรมมินทร์”**

![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/8-11.jpg)

พระโสภณจริยาภรณ์ เจ้าอาวาสให้สัมภาษณ์ว่า ปัจจุบันในวัดแห่งนี้มีโรงเรียนสอนภาษาและวัฒนธรรมไทย ซึ่งจะเปิดสอนทุกวันอาทิตย์ มีนักเรียนราว 100 คน หากใครสนใจศึกษาสามารถเข้าเรียนได้ทุกวัย อีกทั้งทุกวันอาทิตย์ยังมีการสวดมนต์ไหว้พระ โดยผู้คนส่วนใหญ่จะเป็นชาวจีน คนไทยเป็นส่วนน้อย รวมถึงทางวัดมีกิจกรรมส่งเสริมพระพุทธศาสนา เนื่องในวันสำคัญทางศาสนา สืบสานประเพณีไทย อาทิ วันสงกรานต์ วันลอยกระทง วัดทอดกฐิน เป็นต้น

![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/9-55.jpg)

_น.ส.ลดา ภู่มาศ เอกอัครราชทูต ณ กรุงกัวลาลัมเปอร์ กล่าวถึงความสัมพันธ์ไทย-มาเลเซียเชื่อมโยงกับการจัดพิธีเชิญกฐินพระราชทานครั้งนี้ว่า ปีนี้เป็นปีที่ 67 ของความสัมพันธ์ไทย-มาเลเซีย โดยมีลักษณะที่เป็นพิเศษตั้งแต่ก่อนที่จะสถาปนาความสัมพันธ์ทางการทูต ความสัมพันธ์แนบแน่น และมีพลวัตสูงจากการแลกเปลี่ยนการเยือนในทุกระดับอย่างสม่ำเสมอ_

![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/10-12.jpg)

สังคมไทย-มาเลเซียมีความเป็นสังคมพหุวัฒนธรรม หมายความว่า เป็นสังคมที่มีความโอบเอื้อ ความหลากหลายทางเชื้อชาติ ศาสนา วัฒนธรรมต่อกัน มาเลเซียแม้ว่าจะเป็นประเทศมุสลิมก็มีวัดไทยในประเทศจำนวนไม่น้อย ประมาณ 100 วัด อีกทั้งยังมีคนไทยและชาวไทยสยามที่รักษาขนบธรรมเนียมประเพณีของไทยไว้ ส่วนใหญ่อยู่ทางรัฐตอนเหนือของประเทศ

![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/13-3.jpg)

**นอกจากนี้ทางรัฐบาลไทยกับรัฐบาลมาเลเซีย มีจุดประสงค์ให้มีความเชื่อมโยงไทยโดยเฉพาะ 3 จังหวัดชายแดนภาคใต้กับทางตอนเหนือของมาเลเซียผ่านโครงการความร่วมมือต่างๆ การสร้างถนนเชื่อมด่านเข้าออกระหว่างกัน**

งานพิธีเชิญผ้าพระกฐินพระราชทานในครั้งนี้ ได้สำเร็จลุล่วงอย่างสมพระเกียรติด้วยแรงใจของข้าราชการ และประชาชนทั้งคนไทยและคนมาเลเซีย เป็นสิ่งที่น่าชื่นใจ ทางเอกอัครราชทูตพร้อมที่จะสืบสาน สานต่อและต่อยอดทำนุบำรุงศาสนา

![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/14.jpg)

**ในขณะเดียวกันการทอดผ้าพระกฐินแสดงให้เห็นว่าสถาบันพระมหากษัตริย์มีส่วนสำคัญ วัดเป็นบทบาทหลักส่วนหนึ่งในการสร้างความสัมพันธ์ไทย-มาเลเซียให้ยั่งยืนมากขึ้น**

_ทั้งนี้ กระทรวงการต่างประเทศได้ดำเนินโครงการเชิญผ้าพระกฐินพระราชทานไปทอดถวาย ณ วัดพุทธศาสนาในต่างประเทศมาตั้งแต่ปี 2538 และจัดต่อเนื่องมาจนถึงปี 2567_

![หลาก&หลาย - ย้ำสัมพันธ์ไทย-มาเลเซีย กฐินพระราชทาน วัดพุทธไทยเชตวัน](https://www.khaosod.co.th/wpapp/uploads/2024/11/15-1.jpg)

**โดยปีนี้ได้รับการเห็นชอบจากรัฐบาลเป็นโครงการร่วมเฉลิมพระเกียรติฯ จัดพิธีใน 9 ประเทศ ได้แก่ สาธารณรัฐประชาชนจีน สปป.ลาว เมียนมา อินเดีย กัมพูชา เวียดนาม ศรีลังกา มาเลเซีย และอินโดนีเซีย**

**จิราภา สัจจะเวทะ เรื่อง  
**_กระทรวงการต่างประเทศ ภาพ_