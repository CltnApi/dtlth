---
layout: post
code: "ART2411171102UOBZZC"
origin_url: "https://www.khaosod.co.th/breaking-news/news_9509624"
image: "https://github.com/user-attachments/assets/656a0504-523c-4016-8879-d79dc91cb541"
title: "ค้นบ้านผู้ต้องหา คดีฆ่าแม่ยายอัยการ เจอลอตเตอรี่เปื้อนเลือด มีเศษดิน เชื่อคนร้ายมีมากกว่า 1 คน"
description: "ค้นบ้านผู้ต้องหา คดีฆ่าแม่ยายอัยการ เจอลอตเตอรี่เปื้อนเ..."
category: "HOT_NEWS"
language: "th"
date: 2024-11-17T11:16:10.686Z
---

# ค้นบ้านผู้ต้องหา คดีฆ่าแม่ยายอัยการ เจอลอตเตอรี่เปื้อนเลือด มีเศษดิน เชื่อคนร้ายมีมากกว่า 1 คน

[![ค้นบ้านผู้ต้องหา คดีฆ่าแม่ยายอัยการ เจอลอตเตอรี่เปื้อนเลือด มีเศษดิน เชื่อคนร้ายมีมากกว่า 1 คน](https://www.khaosod.co.th/wpapp/uploads/2024/11/killmother.jpg "ค้นบ้านผู้ต้องหา คดีฆ่าแม่ยายอัยการ เจอลอตเตอรี่เปื้อนเลือด มีเศษดิน เชื่อคนร้ายมีมากกว่า 1 คน")](https://www.khaosod.co.th/wpapp/uploads/2024/11/killmother.jpg)

**ค้นบ้านผู้ต้องหา คดีฆ่าแม่ยายอัยการ เจอลอตเตอรี่เปื้อนเลือด มีเศษดิน เชื่อคนร้ายมีมากกว่า 1 คน ประกาศตามหาทรัพย์สิน ใครเจอแจ้งตำรวจทันที**

จากกรณีพบศพ นางวรรณา อายุ 67 ปี แม่ยายของอัยการ ถูกฆ่าตัดนิ้วมือ ทิ้งศพในสวนปาล์ม ต.ป่ายุบใน อ.วังจันทร์ จ.ระยอง หลังหายไปจากบ้านขณะไปทำบุญงานกฐิน ที่สำนักสงฆ์ปฎิบัติเขาพลอย นอกจากนี้ยังพบว่าสร้อยคอทองคำ สร้อยข้อมือ รวมหนัก 8 บาท และ แหวนเพชร 2 วงหายไป ต่อมาตำรวจคุมตัว นางกมลวรรณ (ขอสงวนนามสกุล) อายุ 57 ปี เพื่อนของผู้ตายและเป็นผู้ต้องสงสัยมาสอบปากคำ ก่อนแจ้งข้อหาฆ่าผู้อื่นโดยเจตนา ตามที่เสนอข่าวไปแล้วนั้น

ความคืบหน้าล่าสุดเมื่อเวลา 14.00 น.วันที่ 17 พ.ย.67 พล.ต.ต.ธีระชัย ชำนาญหมอ ผบก.สส.ภ.2, พ.ต.อ.พัฒนา รอบรู้ ผกก.สภ.วังจันทร์ จ.ระยอง พร้อมด้วย ตำรวจสืบสวน ภ.2 ชุดสืบสวน ภ.จว.ระยอง ชุดสืบสวน สภ.วังจันทร์ และ เจ้าหน้าที่ตำรวจพิสูจน์หลักฐาน จ.ระยอง ได้เดินทางมาประชุมที่ห้องประชุม สภ.วังจันทร์ เพื่อประมวลผลพยานหลักฐานในการดำเนินคดี

พล.ต.ต.ธีระชัย กล่าวว่า หลังจากที่ตำรวจทุกหน่วยงานได้ช่วยกันลงพื้นที่ จนนำไปสู่การออกหมายจับผู้ต้องหา ซึ่งกำลังอยู่ระหว่างรวบรวมพยานหลักฐานเพื่อเอาผิด และคาดว่าผู้ต้องหาอาจจะมีมากกว่าหนึ่งคน ในการช่วยกันลงมือเคลื่อนย้ายศพ ซึ่งตำรวจเร่งตรวจสอบพยานหลัฐาน รวมถึงกล้องวงจรปิดตามเส้นทางที่คาดว่าคนร้ายใช้ขณะพาผู้ตายออกมาสังหาร

พล.ต.ต.ธีระชัย กล่าวต่อว่า เบื้องต้นตำรวจเข้าไปตรวจค้นที่บ้านพักของผู้ต้องหาที่ จ.ชลบุรี พบหลักฐานที่คาดว่าเป็นของผู้เสียชีวิต รวมถึง สลากกินแบ่งรัฐบาล 1 คู่ มีรอยเปื้อนเลือดและดิน สำหรับการติดตามคดีนับว่าทำงานได้เร็ว ผ่านมาเพียงวันที่ 3 สามารถจับตัวผู้ต้องสงสัยได้แล้ว 1 ราย ขอเวลาในการทำงาน เพราะตำรวจต่างก็เร่งหาพยานหลักฐานเพื่อปิดคดีให้ได้โดยเร็ว เพราะถือเป็นคดีสะเทือนขวัญ เป็นการกระทำที่โหดเหี้ยม

ด้าน พ.ต.อ.พัฒนา กล่าวว่า หากท่านใดพบทรัพย์สินของผู้เสียชีวิต หรือพบบุคคลหรือรถคันดังกล่าวนำทรัพย์สินไปซื้อขายแลกเปลี่ยน โดยทรัพย์สินของผู้เสียชีวิตมีดังนี้ 1.สร้อยคอทองคำ หนัก 3 บาท 1 เส้น 2.สร้อย ข้อมือทองคำ หนัก 2 บาท 1 เส้น 3.แหวนเพชร 2 วง 4.ต่างหูทองคำ 1 คู่ 5.ต่างหูทองคำฝังเพชร 1 คู่ 6.นาฬิกาเรือนทอง ยี่ห้อ ซิติเซ่น 1 เรือน และ 7.โทรศัพท์มือถือ 1 เครื่อง หากพบเห็นหรือมีเบาะแส ให้แจ้งได้ที่ สภ.วังจันทร์ โทร 038-666111 หรือสายตรง พ.ต.อ.พัฒนา รอบรู้ ผกก.สภ.วังจันทร์ 062-6935469

[![](https://www.khaosod.co.th/wpapp/uploads/2024/11/killmother3.jpeg)](https://www.khaosod.co.th/wpapp/uploads/2024/11/killmother3.jpeg)

