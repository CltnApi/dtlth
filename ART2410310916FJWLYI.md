---
layout: post
code: "ART2410310916FJWLYI"
origin_url: "https://www.khaosod.co.th/https://www.khaosod.co.th/special-stories/news_9483946"
image: "https://github.com/user-attachments/assets/1497f2ad-a91f-4cc1-9b52-6c7916002473"
title: "รพ.พระราม 9 แถลงชี้แจง กรณี เภสัชกรเสียชีวิต หลังถูกกดดันจากหัวหน้างาน"
description: "รพ.พระราม 9 แถลงชี้แจง กรณี เภสัชกรเสียชีวิต หลังถูกกดดันจากหัวหน้างาน พี่สาวเชื่อ เจ้าตัวคงรู้สึกผิดจากของการกระทำของเขาแล้ว"
category: "SPECIAL_STORIES"
language: "th"
date: 2024-11-01T11:45:41.576Z
---

# รพ.พระราม 9 แถลงชี้แจง กรณี เภสัชกรเสียชีวิต หลังถูกกดดันจากหัวหน้างาน

[![รพ.พระราม 9 แถลงชี้แจง กรณี เภสัชกรเสียชีวิต หลังถูกกดดันจากหัวหน้างาน ](https://www.khaosod.co.th/wpapp/uploads/2024/10/Praram-9-hospital.jpg "รพ.พระราม 9 แถลงชี้แจง กรณี เภสัชกรเสียชีวิต หลังถูกกดดันจากหัวหน้างาน ")](https://www.khaosod.co.th/wpapp/uploads/2024/10/Praram-9-hospital.jpg)

**รพ.พระราม 9 แถลงชี้แจง กรณี เภสัชกรเสียชีวิต หลังถูกกดดันจากหัวหน้างาน พี่สาวเชื่อ เจ้าตัวคงรู้สึกผิดจากการกระทำของเขาแล้ว**

ภายหลังมีการเปิดเผยข้อมูลว่า **เภสัชกรหนุ่ม** โรงพยาบาลดังแห่งหนึ่ง ตัดสินใจจบชีวิตตัวเอง หลังทนสภาวะกดดันในที่ทำงานไม่ไหว โดยเฉพาะ หัวหน้างานที่พูดกดดันให้ลาออก

ต่อมา **พี่สาวของผู้เสียชีวิต** โพสต์ข้อความ ระบุว่า สวัสดีค่ะ เป็นพี่สาวของน้องนะคะ ก่อนอื่นขอขอบคุณทุกคนที่ร่วมไว้อาลัยกับการจากไปของน้อง และขอบคุณทางสื่อที่ลงข่าวเรื่องน้องนะคะ ทางครอบครัวอยากให้การจากไปของน้องเป็นไปอย่างสงบ และมีความสุขที่สุดในช่วงเวลานั้นอย่างที่น้องตั้งใจ

จากกระแสข่าว ที่เกิดขึ้นในการจากไปของน้อง ที่ผ่านมาทางน้อง,รพ.และครอบครัว ได้พูดคุยและปรึกษาปัญหากัน ได้รับรู้และแก้ไขปัญหาให้กับทางเรื่องนี้

แต่น้องรักในอาชีพและองค์กรของน้องมากๆ จึงอยากพิสูจน์ตัวเองว่าน้องทำได้จึงไม่ได้ลาออก จึงขอทำงานนี้ต่อ และตัวน้องเองมีภาวะจากโรคซึมเศร้า ทำให้ภาวะการตัดสินใจของน้องเป็นไปตามอาการของโรค

**จากปัญหาที่เกิดขึ้นเป็นปัญหาระหว่างบุคคล ที่เกิดขึ้นในการทำงาน ทางครอบครัวก็คิดว่าเจ้าตัวคงรู้สึกผิดจากของการกระทำของเขาแล้ว**

จากนี้ ทางครอบครัวขอให้ ทุกอย่างจบอย่างสวยงาม แบบที่น้องอยากให้เป็น ขอให้ทุกคนเคารพในการตัดสินใจเดินทางไกลอย่างสงบของน้องด้วยนะคะ น้องอยากจากไปแบบมีความสุข  
ครอบครัว ขอบคุณทุกคนมากๆๆที่แสดงความเสียใจกับการจากไปของน้อง และขอฝากเรื่องนี้ให้เป็นอุทาหรณ์สำหรับทุกคนนะคะ

ล่าสุด **[Praram 9 hospital](https://www.facebook.com/praram9Hospital?__cft__[0]=AZVIsAyd_IjO3Ai7iZhWM94LO4bqszo4543fv1NiVfaM8tP9Gp9h7turULV6zCZ6DmSehpwZMdvjfPa6MBiJ1pYsbVw9Ux-z0Y-m1JrhDwpavVXoAeflyMBDSPdeaUKvuT0xQJdHPtiE0oKTyua-nFJSvqkWf7nNjnuSxH4UDmhW7Q&__tn__=-UC*F)** (โรงพยาบาลพระราม 9) โพสต์ข้อความชี้แจงในกรณีดังกล่าว ระบุว่า โรงพยาบาลพระรามเก้า ขอแสดงความเสียใจอย่างยิ่งต่อการสูญเสียบุคลากรที่มีคุณค่าในองค์กรและขอเป็นกำลังใจให้ครอบครัวในช่วงเวลาที่ยากลำบากนี้

ทันทีที่โรงพยาบาลฯ ทราบถึงเหตุการณ์ คณะผู้บริหารและบุคลากรที่เกี่ยวข้องทุกฝ่ายได้ดำเนินการตรวจสอบข้อเท็จจริงอย่างใกล้ชิด และได้ติดต่อครอบครัวของผู้เสียชีวิตเพื่อแสดงความเสียใจอย่างจริงใจ โดยยืนยันถึงความรับผิดชอบและความมุ่งมั่นในการดำเนินการให้เป็นไปอย่างยุติธรรมในทุกขั้นตอน

การออกแถลงการณ์ครั้งนี้ล่าช้า เนื่องจากทางองค์กรจำเป็นต้องทำการรวบรวมข้อมูลที่มีความละเอียดอ่อนอย่างรอบคอบ อีกทั้งยังต้องคำนึงถึงจิตใจของครอบครัวและญาติผู้เสียชีวิต เพื่อให้แน่ใจว่าแถลงการณ์นี้จะสะท้อนถึงความห่วงใยและการเคารพต่อผู้เกี่ยวข้องอย่างแท้จริง

**โรงพยาบาลฯ มีความยินดีที่จะดูแลและสนับสนุนครอบครัวผู้สูญเสียอย่างเต็มที่ รวมถึงการดูแลและให้กำลังใจบุคลากรทุกคนอย่างใกล้ชิด เพื่อส่งเสริมสุขภาพกายและใจให้ดียิ่งขึ้น**

นอกจากนี้โรงพยาบาลฯ ยังขอเน้นย้ำให้ทุกหน่วยงานปฏิบัติงานด้วยความเข้าอกเข้าใจ (Empathy) เพื่อให้การดูแลซึ่งกันและกันเป็นส่วนหนึ่งของวัฒนธรรมองค์กรอย่างแท้จริง

