---
layout: post
code: "ART2411110716E4IIMQ"
origin_url: "https://www.khaosod.co.th/breaking-news/news_9500023"
image: "https://github.com/user-attachments/assets/10b69f2b-e696-4b84-afa3-1e27a4be72ad"
title: "ยึดแล้ว71ล้าน ทรัพย์สิน ทนายตั้ม บ้านหรู-เงินสดในบัญชี บิ๊กก้องเผย นายนุ-เมีย ยังอยู่ในประเทศ"
description: "ยึดแล้ว71ล้าน ทรัพย์สิน ทนายตั้ม บ้านหรู-เงินสดบัญชี บิ๊กก้องเผย นายนุ-เมีย ยังอยู่ในประเทศ ส่วนนาฬิกาหรู ทรัพย์สินในตู้เซฟยังไม่พบ "
category: "HOT_NEWS"
language: "th"
date: 2024-11-11T07:21:32.897Z
---

# ยึดแล้ว71ล้าน ทรัพย์สิน ทนายตั้ม บ้านหรู-เงินสดในบัญชี บิ๊กก้องเผย นายนุ-เมีย ยังอยู่ในประเทศ

[![ยึดแล้ว71ล้าน ทรัพย์สิน ทนายตั้ม บ้านหรู-เงินสดในบัญชี บิ๊กก้องเผย นายนุ-เมีย ยังอยู่ในประเทศ](https://www.khaosod.co.th/wpapp/uploads/2024/11/tum3-2.jpg "ยึดแล้ว71ล้าน ทรัพย์สิน ทนายตั้ม บ้านหรู-เงินสดในบัญชี บิ๊กก้องเผย นายนุ-เมีย ยังอยู่ในประเทศ")](https://www.khaosod.co.th/wpapp/uploads/2024/11/tum3-2.jpg)

**ยึดแล้ว71ล้าน ทรัพย์สิน ทนายตั้ม บ้านหรู-เงินสดในบัญชี บิ๊กก้องเผย นายนุ-เมีย ยังอยู่ในประเทศ ส่วนนาฬิกาหรู ทรัพย์สินในตู้เซฟยังไม่พบ**

วันที่ 11 พ.ย.2567 ที่กองบังคับการปราบปราม พล.ต.ท.จิรภพ ภูริเดช ผบช.ก. เปิดเผยความคืบหน้าคดีนายษิทรา เบี้ยบังเกิด หรือทนายตั้ม ว่า ตอนนี้มีการแจ้งข้อหาทั้งหมดตามที่มีข่าวก่อนหน้านี้ใน 4 คดี คือ 71 ล้านบาท, คริปโต 39 ล้านบาท, รถเบนซ์ และค่าออกแบบโรงแรม

ส่วนจะมีผู้ถูกดำเนินคดีเพิ่มนั้น ขณะนี้อยู่ระหว่างการสืบสวนสอบสวน หากมีพยานหลักฐานไปถึงใครก็จะดำเนินการออกหมายจับเพิ่มเติม แต่คงไม่อธิบายล่วงหน้าก่อน หากดำเนินการแล้วเสร็จจึงจะมีการแถลงข่าวให้ทราบ โดยยืนยันว่าหากจะมีการออกหมายจับใครเพิ่มเติม ก็จะดำเนินการอย่างตรงไปตรงมา ส่วนเบาะแสของนายนุและภรรยานั้นทราบว่ายังอยู่ในประเทศ

พล.ต.ท.จิระภพ กล่าวอีกว่า สำหรับทรัพย์สินของทนายตั้มที่ตรวจยึดมา ขณะนี้ได้ทำการตรวจยึดเงินในบัญชีธนาคารจำนวน 28 ล้านบาท และบ้านพร้อมที่ดินมูลค่า 43 ล้านบาท ที่มีข้อมูลว่าได้มาจากเงินที่อยู่ในก้อน 71 ล้านบาท

ส่วนทรัพย์สินอื่นๆก็จะมีประเภทรถยนต์ และทรัพย์สินประเภทสิ่งของ ส่วนทรัพย์สินในตู้เซฟหลังจากเปิดแล้วยังไม่พบทรัพย์สินภายในตู้ดังกล่าวแต่อย่างใด รวมถึงนาฬิกาหรูที่ทนายตั้มเคยใส่นั้นยังไม่พบอีกด้วย