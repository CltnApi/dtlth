---
layout: post
code: "ART2411270736DO1BJT"
origin_url: "https://www.khaosod.co.th/entertainment/news_9523299"
image: "https://github.com/user-attachments/assets/ba7d819a-dcdc-4b3a-a8f4-b31d4f64ee36"
title: "อ๊อฟ-ฮาน่า รับยังไม่ชิน หลังเข้าพิธีหมั้นเปลี่ยนสถานะ แพลนฝากไข่ เตรียมมีทายาท"
description: "อ๊อฟ-ฮาน่า รับยังไม่ชิน หลังเข้าพิธีหมั้นเปลี่ยนสถานะ ด้านงานฉลองอีกครั้งปีหน้า ยังได้วางแผน ขอหาเงินก่อน เผยแพลนฝากไข่ เตรียมมีทายาท"
category: "ENTERTAINMENT"
language: "th"
date: 2024-11-27T08:37:15.517Z
---

# อ๊อฟ-ฮาน่า รับยังไม่ชิน หลังเข้าพิธีหมั้นเปลี่ยนสถานะ แพลนฝากไข่ เตรียมมีทายาท

[![อ๊อฟ-ฮาน่า รับยังไม่ชิน หลังเข้าพิธีหมั้นเปลี่ยนสถานะ แพลนฝากไข่ เตรียมมีทายาท](https://www.khaosod.co.th/wpapp/uploads/2024/11/aof_haha_271167-1.jpg "อ๊อฟ-ฮาน่า รับยังไม่ชิน หลังเข้าพิธีหมั้นเปลี่ยนสถานะ แพลนฝากไข่ เตรียมมีทายาท")](https://www.khaosod.co.th/wpapp/uploads/2024/11/aof_haha_271167-1.jpg)

**อ๊อฟ-ฮาน่า รับยังไม่ชิน หลังเข้าพิธีหมั้นเปลี่ยนสถานะ ด้านงานฉลองอีกครั้งปีหน้า ยังได้วางแผน ขอหาเงินก่อน เผยแพลนฝากไข่ เตรียมมีทายาท**

ความรักลงตัวหวานจนสุกงอม สำหรับคู่รักนางเอกลูกครึ่งไทย-อังกฤษ **ฮาน่า ลีวิส** กับพระเอกหนุ่ม **อ๊อฟ ชนะพล สัตยา** หลังจูงมือกันเข้าพิธีหมั้นผูกข้อมือกินดองแบบอีสานไปเมื่อวันที่ 2 พ.ย.ที่ผ่านมา

![อ๊อฟ-ฮาน่า รับยังไม่ชิน หลังเข้าพิธีหมั้นเปลี่ยนสถานะ แพลนฝากไข่ เตรียมมีทายาท](https://www.khaosod.co.th/wpapp/uploads/2024/11/aof_haha_271167-7.jpg)

ล่าสุดวันที่ 27 พ.ย. **อ๊อฟ-ฮาน่า** ได้มาร่วมงาน**ช่อง 7HD** ครบรอบก้าวสู่ปีที่ 58 ณ อาคาร 1 ช่อง 7HD ได้เผยถึงบรรยากาศพิธีหมั้นแบบอีสาน ส่วนงานฉลองมงคลสมรสจะจัดขึ้นอีกครั้งในปลายปีหน้า

**อัพเดตบ่าวสาวป้ายแดง?**  
อ๊อฟ : “ก็ไม่ได้มีอะไรมากครับ เป็นงานเล็กๆ ที่ผมกับฮาน่าตั้งใจไว้ เป็นงานในครอบครัวและเพื่อนสนิท จริงๆ เราตั้งใจว่าจะเป็นงานในครอบครัวครับ แต่พอเพื่อนสนิทอยากมีส่วนร่วมตรงนี้ ฮาน่าเขาก็เลยโอเคในส่วนหนึ่ง ก็จะมีเพื่อนที่มาจากต่างจังหวัดด้วย มีที่สงขลาด้วย ผมก็ให้เขาเลือกว่าจะมางานรอบนี้หรือจะอีกรอบหนึ่ง แต่เพื่อนก็อยากมาทุกรอบ เพราะหลายคนก็รอลุ้นคู่ของเราอยู่ว่าจะมีงานมงคลเมื่อไหร่ ก็เลยเกิดเป็นงานเล็กๆ อบอุ่นๆ ครับ (ยิ้ม)”

**หลายคนก็ชอบพิธีทางอีสานที่เราจัด?**  
อ๊อฟ : “ก็เป็นพิธีทางอีสานที่จัดให้ตรงกับทางบ้านของฮาน่าครับ เพราะทางบ้านน้องฮาน่าเป็นนครพนม ก็เลยเลือกจัดแบบอีสาน ซึ่งในวงการก็ยังไม่ค่อยเห็นใครทำพิธีแบบนี้สักเท่าไหร่ ก็เลยถือโอกาสดีจัดแบบชาวนครพนม ชาวภูไทครับ เป็นแบบผูกข้อไม้ข้อมือ มีบายศรีสู่ขวัญ แต่จริงๆ แล้วด้วยความตั้งใจของเรา เราเลือกพิธีนี้มาเพื่อเป็นความน่ารักของงานของเรา แต่พอออกสื่อไปทุกคนก็มองว่าพิธีแบบนี้มันคือพิธีแต่งงานของภูไท แต่ตอนแรกเราไม่รู้เลยว่ามันคืองานแต่งงาน เพราะเราตั้งใจว่าจะเป็นงานหมั้นแบบภูไท แต่ทีนี้พอเป็นพิธีหมั้นแต่ง เราก็ไม่ได้ติดอะไร เพราะเริ่มจากความไม่รู้ของเรา เราอยากให้มีความน่ารักมากกว่า แต่พอมันเป็นหมั้นแต่งไปแล้วก็โอเค **เพราะเราจะมีงานฉลองอยู่แล้วในปีหน้า** และเชิญผู้ใหญ่ที่เคารพ เชิญพี่ๆ เพื่อนๆ ในวงการอยู่แล้ว”

ADVERTISEMENT

![อ๊อฟ-ฮาน่า รับยังไม่ชิน หลังเข้าพิธีหมั้นเปลี่ยนสถานะ แพลนฝากไข่ เตรียมมีทายาท](https://www.khaosod.co.th/wpapp/uploads/2024/11/aof_haha_271167-4.jpg)

**เห็นว่าตามใจฮาน่าที่อยากแต่งแบบพิธีอีสาน?**  
อ๊อฟ : “จริงๆ ก็น่ารักในแบบของเขาอยู่แล้ว เพราะโจทย์ของเราสองคนคือทำยังไงก็ได้ไม่ให้เป็นละคร เพราะว่าเราใส่ชุดแต่งงานมาเยอะ คือโจทย์มันยากมาก”

ฮาน่า : “ไม่อยากให้คนรู้สึกว่าเหมือนตอนจบในละคร ก็เป็นโจทย์ที่ยากมากที่จะทำให้ทุกคนมองภาพนอกเหนือจากละคร”

อ๊อฟ : “ตั้งแต่ตอนถ่ายเว็ดดิ้งแล้ว โจทย์ที่จะให้ห้องชุดคือทำยังไงก็ได้ให้คู่ของเราไม่เป็นละคร ไม่ได้เหมือนถ่ายพรีเว็ดดิ้งปกติ เราอยากได้เป็นแนวแฟชั่นที่เคาะภาพเราให้ออกที่ไม่ใช่ทั้งพระเอกนางเอกที่มาแต่งงานกันในละคร ก็ยากอีกสำหรับห้องชุดในเรื่องของเสื้อผ้า แต่ทุกอย่างก็ออกมาลงตัว ถ่ายเว็ดดิ้งออกมาก็ดูแฟชั่นตามที่เราต้องการ แนวเกาหลี แนวแฟชั่นต่างๆ ก็ถือว่าถูกใจ เพราะทุกอย่างฮาน่าเป็นคนวางแผนทั้งหมด สมบูรณ์แบบ ตั้งแต่ถ่ายพรีเว็ดดิ้ง ถ่ายวิดีโอ งานทุกอย่างมีแต่รอยยิ้มครับ (ยิ้ม)”

**งานฉลองเตรียมยังไงบ้าง?**  
อ๊อฟ : “เอาจริงๆ นะครับ พูดกันตรงๆ เลย ช่วงนี้หาเงินก่อนครับ (หัวเราะ) เพราะทุกอย่างมันใช้กำลังตรงนั้นจริงๆ ครับ เราก็อยากให้มันอบอุ่นไปด้วยความรัก ความอบอุ่นจริงๆ”

ฮาน่า : “อยากให้งานมันดูอบอุ่นและทุกคนมาเอ็นจอยด์กัน เราก็เลยวางแผนว่าตอนนี้เราหาตังค์ก่อน งานฉลองก็ค่อยๆ วางแพลนกันไปเป็นสเต็ปทีละนิดละหน่อย เพราะมันมีหลายอย่างที่เราอยากได้ ที่เราอยากจะเติมเข้าไป”

![อ๊อฟ-ฮาน่า รับยังไม่ชิน หลังเข้าพิธีหมั้นเปลี่ยนสถานะ แพลนฝากไข่ เตรียมมีทายาท](https://www.khaosod.co.th/wpapp/uploads/2024/11/aof_haha_271167-5.jpg)

อ๊อฟ : “ใช่ครับ เพราะว่างานแรกมันอิ่มไปด้วยความสุขจริงๆ มันมีแต่รอยยิ้ม เข้าถึงกันได้ทุกคน ดูแลกันได้ครบถ้วนทุกคน มันอิ่มไปด้วยความสุข ความรักที่ทุกคนมีให้เราสองคน พอจะมีงานที่สองเราก็อยากจะให้มันดูอิ่มและเบิกบานไปทั้งหมด ก็เลยเป็นโจทย์ยากนิดนึงครับ ถ้าถามว่าตอนนี้เริ่มวางแผนหรือยัง ยังครับ (หัวเราะ) ทำตัวไม่ถูกเลย **ตอนนี้ยังไม่ชิน บางทีก็ถามกันสองคนว่านี่เราปรับสถานะแล้วเหรอ ก็ยังงงๆ กันอยู่ (ยิ้ม) แต่ก็เป็นความสุขครับ**”

**เรียกกันว่าอะไร?**  
อ๊อฟ : “ยังเรียกกันไม่ค่อยถูกเลยครับ (หัวเราะ) ปกติผมก็จะเรียกน้องอยู่แล้วครับ ไม่มีป่ะปี๊ ไม่แด๊ดดี้ ผมไทยแลนด์ครับ (ยิ้ม) ผมก็จะเรียกน้องจ๋าอยู่แล้ว เพราะเราเรียกเขามาตั้งแต่แรก และเขาก็เรียกเราพี่ แต่มันจะมีปรับสถานะอีกทีหนึ่งหลังจากที่เรามีน้อง ก็อันนั้นเป็นเรื่องอนาคตครับ (ยิ้ม)”

![อ๊อฟ-ฮาน่า รับยังไม่ชิน หลังเข้าพิธีหมั้นเปลี่ยนสถานะ แพลนฝากไข่ เตรียมมีทายาท](https://www.khaosod.co.th/wpapp/uploads/2024/11/aof_haha_271167-6.jpg)

**เริ่มวางแผนจะมีน้องแล้วใช่มั้ย?**  
อ๊อฟ : “เริ่มวางแผนแล้วครับ เพราะผมก็จะ 40 แล้ว ก็พยายามทำอะไรให้มันรวดเร็วที่สุด เพราะผมก็ไม่รู้ว่าร่างกายผมจะเป็นยังไง **แต่ตรวจสุขภาพทุกปีก็แข็งแรงดีครับ น้องก็ตรวจสุขภาพทุกปี ถ้ามีโอกาสก็อาจจะไปฝากไข่ ปรึกษาคุณหมอ จะได้รวดเร็วทันใจ (ยิ้ม) ถ้าร่างกายพร้อม ทุกอย่างพร้อมก็มีได้เลยครับ** (ยิ้ม) ก็ไม่น่าจะนานเท่าไหร่ ผมก็อยากมีเด็กเล็กๆ ที่เป็นทายาทของเราเหมือนกัน และคุณย่าก็อยากอุ้มหลานแล้วครับ (ยิ้ม)”

ฮาน่า : “ก็ขอเป็นช่วงหลังงานเลี้ยงฉลองแต่งแล้วกัน ช่วงระหว่างทางนี้เราก็ปรึกษาคุณหมอ ก็อาจจะฝากไข่ไว้ก่อน แล้วก็เตรียมความพร้อมร่างกาย พอเสร็จงานเราก็พร้อมมีได้เลย”

**เอาแฝดเลยมั้ย?**  
ฮาน่า : “เอาทีละคนดีกว่าเนอะ (หัวเราะ)”

อ๊อฟ : “ผมว่าเลือกจะเอาน้องผู้ชายหรือผู้หญิงก่อนดีกว่า (ยิ้ม)”

ฮาน่า : “ตอนนี้ยังเถียงกันอยู่เลยค่ะ (หัวเราะ)”

อ๊อฟ : “ยังเถียงกันอยู่ครับ เพราะฝั่งครอบครัวอ๊อฟที่บ้านจะเป็นลูกชายเยอะ มีแต่ลูกชาย หลานชาย แต่ฝั่งน้องฮาน่าจะเป็นผู้หญิงหมดเลย ก็เลยยังไม่ลงตัวสักที แต่เราก็จะฝากไข่ และรอพร้อมเมื่อไหร่ค่อยเลือกอีกทีว่าจะได้เป็นน้องผู้ชายหรือผู้หญิง (ยิ้ม)”