---
layout: post
code: "ART2411280542F9AYO8"
origin_url: "https://www.khaosod.co.th/sports/news_9524992"
image: "https://github.com/user-attachments/assets/0d16e501-c4a9-4848-8c86-64892236d0be"
title: "อาร์เนอ ปลื้มพา ลิเวอร์พูล ปลดล็อกชนะ เรอัล มาดริด รอบ 15 ปี"
description: "อาร์เนอ ชล็อต เฮดโค้ช ลิเวอร์พูล ระบุพอใจที่สามารถพา \"หงส์แดง\" ปลดล็อกคว้าชัยเหนือ เรอัล มาดริด เป็นหนแรกในรอบ 15 ปี พร้อมอัพเดตอาการบาดเจ็บล่าสุดของ 2 แข้งคนสำคัญ"
category: "SPORTS"
language: "th"
date: 2024-11-28T06:21:36.310Z
---

# อาร์เนอ ปลื้มพา ลิเวอร์พูล ปลดล็อกชนะ เรอัล มาดริด รอบ 15 ปี

[![อาร์เนอ ปลื้มพา ลิเวอร์พูล ปลดล็อกชนะ เรอัล มาดริด รอบ 15 ปี](https://www.khaosod.co.th/wpapp/uploads/2024/11/slot-madrid-6489.jpg "อาร์เนอ ปลื้มพา ลิเวอร์พูล ปลดล็อกชนะ เรอัล มาดริด รอบ 15 ปี")](https://www.khaosod.co.th/wpapp/uploads/2024/11/slot-madrid-6489.jpg)

**อาร์เนอ ชล็อต เฮดโค้ช ลิเวอร์พูล ระบุพอใจที่สามารถพา “หงส์แดง” ปลดล็อกคว้าชัยเหนือ เรอัล มาดริด เป็นหนแรกในรอบ 15 ปี พร้อมอัพเดตอาการบาดเจ็บล่าสุดของ 2 แข้งคนสำคัญ**

โดย ลิเวอร์พูล เปิดสนาม แอนฟิลด์ เอาชนะ เรอัล มาดริด คู่ปรับเก่า 2-0 ในเกมยูฟ่า แชมเปียนส์ ลีก 2024-25 รอบลีก เมื่อวันที่ 27 พ.ย. จากประตูของ อเล็กซิส แม็ก อัลลิสเตอร์ นาที 52 และโคดี กักโป นาที 76

จากผลที่เกิดขึ้นทำให้ ลิเวอร์พูล ชนะ มาดริด ได้เป็นหนแรกในรอบกว่า 15 ปี นับตั้งแต่ครั้งล่าสุดในศึกแชมเปียนส์ ลีก รอบ 16 ทีมสุดท้าย เมื่อเดือนมี.ค. 2009 ซึ่งคราวนั้น “หงส์แดง” เปิดบ้านชนะ 4-0 หลังจากนั้นเจอกันอีก 8 หน ลิเวอร์พูล ไม่ชนะอีกเลย กระทั่งปลดล็อกได้ในหนที่ 9

ขณะที่หลังผ่าน 5 นัดเท่ากัน ลิเวอร์พูล ยังเป็นทีมเดียวที่ชนะรวด โดยมี 15 คะแนนเต็ม นำจ่าฝูงและมีโอกาสเข้ารอบสูง ส่วนมาดริดมี 6 คะแนน อยู่อันดับ 24 ยังอยู่ในพื้นที่เพลย์ออฟ

Soccer Football – Champions League – Liverpool v Real Madrid – Anfield, Liverpool, Britain – November 27, 2024 Liverpool manager Arne Slot and Conor Bradley celebrate after the match REUTERS/Molly Darlington



หลังเกม อาร์เนอ กล่าวถึงความรู้สึกว่า “ผมจะไม่บอกว่ามันเหมือนกับเกมอื่นๆ เพราะคุณคงรู้ว่าการได้เล่นกับสโมสรที่คว้าแชมป์ยูฟ่า แชมเปียนส์ ลีก มาหลายสมัย แชมป์เก่า และครองยุโรปมาหลายปีแล้ว และสร้างความเจ็บปวดให้ ลิเวอร์พูล หลายครั้ง เช่นกัน”

“เรารู้ว่ามันเป็นสัปดาห์ที่ยิ่งใหญ่ แต่ถ้าสัปดาห์นี้จบลง สัปดาห์หน้าก็จะเป็นสัปดาห์ที่ยิ่งใหญ่อีกครั้ง ไม่ใช่แค่ผลงานเท่านั้น แต่วิธีการเล่นของเราก็น่าพอใจ “เราไม่ได้ปล่อยตัวปล่อยใจไป เราต้องการมากกว่าแค่ชัยชนะในเกมรอบแบ่งกลุ่ม”

นอกจากนั้นเฮดโค้ชวัย 46 ปียังเผยถึงอาการบาดเจ็บของ คอเนอร์ แบรดลีย์ และอิบราฮิมา โคนาเต 2 นักเตะที่ได้รับบาดเจ็บมาจากเกมดังกล่าวว่า “เป็นเรื่องยากที่จะตัดสินใจได้เร็วขนาดนี้หลังจบเกม ผมหวังจริงๆ ว่าทั้งคู่จะพร้อมลงเล่นในเกมต่อไป”