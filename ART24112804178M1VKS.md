---
layout: post
code: "ART24112804178M1VKS"
origin_url: "https://www.khaosod.co.th/breaking-news/news_9524786"
image: "https://github.com/user-attachments/assets/d6223afc-5910-4cea-a6cd-a43f48b8294f"
title: "มือปืนยิง 3 ศพ ติดต่อขอมอบตัวแล้ว ลูกชายเปิดใจทั้งน้ำตา เป็นห่วงพ่อ"
description: "มือปืนยิง 3 ศพ ติดต่อขอมอบตัวแล้ว ลูกชายเปิดใจทั้งน้ำตา เป็นห่วงพ่อ ขอย้ำว่าลูกชายคนนี้ยังรักพ่อเหมือนเดิม ไม่อยากให้พ่อคิดสั้น"
category: "HOT_NEWS"
language: "th"
date: 2024-11-28T04:51:10.144Z
---

# มือปืนยิง 3 ศพ ติดต่อขอมอบตัวแล้ว ลูกชายเปิดใจทั้งน้ำตา เป็นห่วงพ่อ

[![มือปืนยิง 3 ศพ ติดต่อขอมอบตัวแล้ว ลูกชายเปิดใจทั้งน้ำตา เป็นห่วงพ่อ](https://www.khaosod.co.th/wpapp/uploads/2024/11/kill5445-2.jpg "มือปืนยิง 3 ศพ ติดต่อขอมอบตัวแล้ว ลูกชายเปิดใจทั้งน้ำตา เป็นห่วงพ่อ")](https://www.khaosod.co.th/wpapp/uploads/2024/11/kill5445-2.jpg)

**มือปืนยิง 3 ศพ ติดต่อขอมอบตัวแล้ว ลูกชายเปิดใจทั้งน้ำตา เป็นห่วงพ่อ ขอย้ำว่าลูกชายคนนี้ยังรักพ่อเหมือนเดิม ไม่อยากให้พ่อคิดสั้น**

วันนี้ 28 พ.ย.67 จากเหตุการณ์นายสามารถ อายุ 58 ปี ก่อเหตุยิงคนตาย 3 ศพ ในเขตพื้นที่อ.ศรีบุญเรือง จ.หนองบัวลำภู ขณะนี้เจ้าหน้าที่ยังติดตามจับกุมนายสามารถไม่ได้ คาดหลบหนีในเขตรอยต่อ จ.หนองบัวลำภู และจ.เลย เจ้าหน้าที่กำลังปิดล้อมกำลังกว่า 500 นาย

ความคืบหน้าล่าสุดผู้สื่อข่าวเดินทางไปพบกับนายเจษฏา หรือปั้ง อายุ 28 ปี ลูกชายนายสามารถอีกครั้ง ที่บ้านพักในอ.บ้านดุง จ.อุดรธานี

นายปั้ง เปิดเผยว่า เมื่อคืนนอนไม่หลับทั้งคืนเลย เป็นห่วงพ่อ ไม่รู้พ่อจะอยู่อย่างไรกินอย่างไร แม้พ่อจะฆ่าคนตาย แต่ความเป็นลูกยังคิดถึงพ่ออยู่ ขอย้ำว่าลูกชายคนนี้ยังรักพ่อเหมือนเดิม เป็นห่วงพ่อ อยากจะบอกพ่อว่าหากได้ยินเสียงลูกชายคนนี้ให้ออกมามอบตัวกับเจ้าหน้าที่จะดีกว่า มอบตัวแล้วยังมีโอกาสได้พูดว่าสาเหตุเกิดจากอะไรกันแน่ ที่พ่อลงมือไปทำอย่างนั้น และไม่อยากให้พ่อคิดสั้น คนเรามีผิดพลาดกันได้

ส่วนที่บอกว่าพ่อเป็นนายพรานไม่ใช่เลย พ่อไม่ได้เป็นนายพราน พ่อเป็นคนธรรมดา แต่เป็นคนใจเด็ด หลังจากไปได้มีเมียใหม่ ก็รู้สึกเปลี่ยนไป อารมณ์คุ้มดีคุ้มร้าย ส่วนกรณีที่ว่าน้อยใจ ลูกชายกับลูกสะใภ้ เป็นเพราะหลังจากที่ไปทำงานเกาหลีแล้ว ไม่ได้ส่งเงินให้พ่อตามที่พ่อขอ อย่างพ่อขอ 3 ตนให้ 1 หรือขอหมื่นนึงตนให้ 1,000 นึง อาจจะเป็นสาเหตุที่ทำให้พ่อโพสต์แค้นลูกชายและลูกสะใภ้ก็เป็นได้

“ยอมรับพ่อเป็นคนชอบเล่นปืนและสะสมปืนตั้งแต่ผมเด็กๆ จนชื่อลูกชายชื่อผมที่ชื่อปั้ง ก็เพราะพ่อเป็นคนตั้งให้ ถึงเวลานี้ตำรวจยังตามจับพ่อไม่ได้ ก็อยากจะวอนให้พ่อมอบตัวกับเจ้าหน้าที่ มอบตัวยังดี เราได้มีโอกาสได้พูด” ลูกชายพูดไปน้ำตาคลอเบ้าตาไป

ส่วนนางประมวล แม่ดองของนายสามารถคนก่อเหตุ เปิดเผยว่า ตนเป็นห่วงพ่อดองอยู่ ไม่รู้จะเป็นอย่างไรบ้าง ตอนนี้อยากให้มามอบตัวกับเจ้าหน้าที่ ไม่อยากให้ไปคิดสั้น ส่วนที่น้อยใจลูกชายและลูกสะใภ้นั้น จริงๆแล้วเขาก็มีภาระ ปีใหม่ตอนที่ลูกชายกลับมาจากเกาหลี ก็พาไปขอขมา พร้อมมอบเงินให้ 10,000 บาทแล้ว ก็ส่งให้เรื่อยมา แต่ที่ไม่ได้ส่งให้ประจำ เพราะว่าเขาก็มีภาระมีลูกน้อยถึง 2 คน ถึงตอนนี้อยากฝากบอกนายสามารถว่ามอบตัวกับเจ้าหน้าที่ รู้ว่าเป็นคนยังไง แต่อย่าไปคิดสั้นแล้วกัน

ล่าสุดแม่ดองและลูกชายทราบข่าว จากญาติที่จ.หนองบัวลำภูว่า คนก่อเหตุติดต่อจะมอบตัวแล้ว โดยลูกชายและแม่ดอง หากนายสามารถมอบตัวจริง จะเดินทางไปที่จ.หนองบัวลำภูทันที