---
layout: post
code: "ART2411180702OPKJJC"
origin_url: "https://www.khaosod.co.th/sports/news_9510393"
image: "https://github.com/user-attachments/assets/dbe5a422-03f3-48b5-89ec-592e649f2337"
title: "โปรจีน สุดยอดคว้ารางวัลใหญ่แอลพีจีเอทัวร์ พร้อมโบนัส 35 ล้านบาท"
description: "ภายหลังจากจบการแข่งขันกอล์ฟแอลพีจีเอรายการ “ดิ อันนิก้า” ที่รัฐฟลอริดา สหรัฐอเมริกา ช่วงสุดสัปดาห์ที่ผ่านมา ซึ่งเป็นทัวร์นาเมนต์สุดท้ายของการเก็บสถิติราง"
category: "SPORTS"
language: "th"
date: 2024-11-18T07:12:16.417Z
---

# โปรจีน สุดยอดคว้ารางวัลใหญ่แอลพีจีเอทัวร์ พร้อมโบนัส 35 ล้านบาท

[![โปรจีน สุดยอดคว้ารางวัลใหญ่แอลพีจีเอทัวร์ พร้อมโบนัส 35 ล้านบาท](https://www.khaosod.co.th/wpapp/uploads/2024/11/tyeui.jpg "โปรจีน สุดยอดคว้ารางวัลใหญ่แอลพีจีเอทัวร์ พร้อมโบนัส 35 ล้านบาท")](https://www.khaosod.co.th/wpapp/uploads/2024/11/tyeui.jpg)

ภายหลังจากจบการแข่งขันกอล์ฟแอลพีจีเอรายการ “ดิ อันนิก้า” ที่รัฐฟลอริดา สหรัฐอเมริกา ช่วงสุดสัปดาห์ที่ผ่านมา ซึ่งเป็นทัวร์นาเมนต์สุดท้ายของการเก็บสถิติรางวัลนักกอล์ฟที่ทำผลงานดีที่สุดในการเล่นหลุมยากตลอดฤดูกาล หรือ “เอออน ริกส์ รีวอร์ด ชาลเลนจ์” ทำให้ “โปรจีน” อาฒยา ฐิติกุล โปรกอล์ฟสาวมือ 1 ของไทย การันตีคว้ารางวัลนี้ไปครองอย่างเป็นทางการ พร้อมรับเงินโบนัส 1 ล้านดอลลาร์สหรัฐ (35 ล้านบาท) เป็นที่เรียบร้อยแล้ว

โดยก่อนลงแข่งขันรายการนี้ โปรจีน มีสถิตินำเป็นอันดับ 1 ที่ -0.900 โดยมีนักกอล์ฟหลายคนที่ยังมีลุ้น โดยมีเงื่อนไขว่าต้องทำให้ได้อย่างน้อยอีเกิ้ล หรืออัลบาทรอส (ทำ 3 อันเดอร์พาร์ในหลุมเดียว) ในการเล่นหลุมยากคือ หลุม 14 พาร์ 5 ของทัวร์นาเมนต์สุดท้ายให้ได้ 2 วัน

เนื่องจาก โปรจีน ถอนตัวจากการแข่งขันทำให้สถิติยังคงอยู่ที่ -0.900 ขณะที่กลุ่มตามไม่มีใครทำสกอร์ได้ตามเงื่อนไขดังกล่าว ทำให้ไม่สามารถแซง โปรจีนไ ด้ และสาวไทยคว้ารางวัลใหญ่นี้ไปครอง โดยอันดับ 2 ของฤดูกาลเป็นหยิน รั่วหนิง อดีตมือ 1 โลกชาวจีน เพื่อนสนิทของโปรจีน ซึ่งทำสถิติ -0.824 และอันดับ 3 เป็นเนลลี่ คอร์ด้า มือ 1 โลกชาวอเมริกัน สถิติ -0.821

อย่างไรก็ตาม ผลจากการถอนตัวในรายการนี้ ทำให้โปรจีนหมดสิทธิคว้ารางวัลนักกอล์ฟที่ทำสกอร์เฉลี่ยต่ำสุดของปี หรือ “แวร์โทรฟี่” เป็นปีที่ 2 ติดต่อกันเป็นที่แน่นอนแล้ว แม้ว่าจะนำสถิติดังกล่าวของทัวร์ในขณะนี้ก็ตาม เนื่องจากจำนวนรอบแข่งขันไม่ถึงเกณฑ์รับรางวัลตามเงื่อนไข เพราะช่วงต้นปี โปรจีนมีปัญหาบาดเจ็บที่มือจนต้องถอนตัวหลายรายการ กว่าจะกลับมาลงแข่งขันได้ก็ในช่วงกลางเดือนเมษายนแล้ว

สำหรับรายการต่อไปจะเป็นรายการใหญ่ส่งท้ายฤดูกาล “ซีเอ็มอี กรุ๊ป ทัวร์ แชมเปี้ยนชิพ” ที่รัฐฟลอริดา สหรัฐอเมริกา ระหว่างวันที่ 21-24 พฤศจิกายน