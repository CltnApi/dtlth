---
layout: post
code: "ART2411041848G3FEGH"
origin_url: "https://www.khaosod.co.th/entertainment/news_9490346"
image: "https://github.com/user-attachments/assets/afe34447-0edb-480a-b918-3d860168bd5b"
title: "'แม็กกี้ อาภา' หดหู่ เป็นห่วงลูก 'พลอย-กันต์' หลังมีผู้ปกครองเม้าธ์พ่อแม่ กระทบเด็ก"
description: "'แม็กกี้ อาภา' หดหู่ เป็นห่วงลูก 'พลอย-กันต์' หลังมีผู้ปกครองเม้าธ์ถึงพ่อแม่ กระทบเด็ก ลั่นไม่เกิดกับพวกคุณ เห็นใจกันหน่อย"
category: "ENTERTAINMENT"
language: "th"
date: 2024-11-04T18:53:00.118Z
---

# 'แม็กกี้ อาภา' หดหู่ เป็นห่วงลูก 'พลอย-กันต์' หลังมีผู้ปกครองเม้าธ์พ่อแม่ กระทบเด็ก

[!['แม็กกี้ อาภา' หดหู่ เป็นห่วงลูก 'พลอย-กันต์' หลังมีผู้ปกครองเม้าธ์พ่อแม่ กระทบเด็ก](https://www.khaosod.co.th/wpapp/uploads/2024/11/macky.jpg "'แม็กกี้ อาภา' หดหู่ เป็นห่วงลูก 'พลอย-กันต์' หลังมีผู้ปกครองเม้าธ์พ่อแม่ กระทบเด็ก")](https://www.khaosod.co.th/wpapp/uploads/2024/11/macky.jpg)

**‘แม็กกี้ อาภา’ หดหู่ เป็นห่วงลูก ‘พลอย-กันต์’ หลังมีผู้ปกครองเม้าธ์ถึงพ่อแม่ กระทบเด็ก ลั่นไม่เกิดกับพวกคุณ เห็นใจกันหน่อย**

เป็นอีกหนึ่งคนที่สนิทสนมอยู่ในกลุ่มเพื่อนเดียวกับ **‘พลอย อัยดา’** ภรรยา **‘กันต์ กันตถาวร’** สำหรับนักแสดงสาว **‘แม็กกี้ อาภา ภาวิไล’** ล่าสุด (4 พ.ย.67) มาร่วมงานเปิดตัวภาพยนตร์สยองขวัญอันลือลั่นจากมองโกเลีย “THE CIRCLE OF DEATH กระชากลากโคตร” ณ ศูนย์การค้าเอ็มควอเทียร์

**แม็กกี้ อาภา** ให้สัมภาษณ์ว่ารู้สึกเป็นห่วง ‘พลอย’ ที่ยังเก็บตัวเงียบ ได้แต่ส่งกำลังใจให้ พร้อมขอความเห็นใจแทนเด็กๆ ลูกของกันต์และพลอยที่ได้รับผลกระทบ หลังได้ยินว่ามีผู้ปกครองมาพูดถึงเรื่องพ่อแม่ โดยเด็กไม่รู้เรื่องด้วย ลูกก็ส่วนลูก พ่อแม่ก็ส่วนพ่อแม่

แม็กกี้ อาภา

**ได้คุยกับ ‘พลอย อัยดา’ บ้างไหมหลังจากเกิดเรื่องราว?**  
“ไม่มีเพื่อนได้คุยกับพี่พลอยเลย มีแต่ส่งกำลังใจให้กัน แสดงความเป็นห่วงเป็นใยกัน เราเป็นพี่น้องกันอยู่แล้ว ตอนนี้พี่เขาก็นิ่งๆ เป็นห่วงก็แต่เด็กๆ ลูกๆ อยากให้พ่อแม่ทุกคนเห็นใจกันหน่อย”

“เราไม่รู้หรอกว่าวันนึงมันจะเกิดเหตุการณ์อะไรขึ้นกับเรา ลูกก็ส่วนลูก พ่อแม่ก็ส่วนพ่อแม่ อย่าให้เด็กๆ เขามาพูดถึงกัน เด็กเขาไม่รู้เรื่อง ไม่อยากให้ลูกของเพื่อนต้องมาพูดกับน้องๆ เรื่องพ่อแม่ของเขา น้องเขาไม่รู้เรื่อง”

ADVERTISEMENT

**เราได้รับรู้ว่าน้องๆ ได้รับผลกระทบเยอะเลยใช่ไหมจากตรงนี้?**  
“ก็ตกใจเหมือนกันที่พ่อแม่ผู้ปกครองพูดถึง เพื่อนๆ ก็ไปเล่าให้ลูกๆ ลูกก็มาพูดให้ทางบ้านฟัง ขนลุกเลย มันไม่เกิดกับพวกคุณ ก็ช่วยเห็นใจกันหน่อย”

พลอย อัยดา

**พลอยกลับมาเข้มแข็ง?**  
“ก็เชื่อว่าพี่พลอยกลับมาเข้มแข็ง ครอบครัวค่อนข้างที่จะอยู่เคียงข้าง แล้วก็มีเพื่อนๆ ดูแลเสมอ ถ้าพี่ได้ดูข่าวอยู่ก็อยากจะบอกว่าเพื่อนๆ ทุกคนเป็นกำลังใจให้อยู่ รวมถึงทุกคนเป็นกำลังใจให้ที่บ้านของพี่ด้วยค่ะ”

**ก่อนหน้านี้พลอยเก็บตัวอยู่แต่ในห้อง ทำคนรอบข้างเป็นห่วงกลัวจะคิดลบ?**  
“เขาก็เก็บตัวจริงๆ ดูแลน้องๆ อยู่ เพื่อนๆ ก็คอยส่งกำลังใจให้ ไม่ใช่แค่แม็กกี้ แต่รวมถึงเพื่อนๆ ในกลุ่มด้วย ถ้าเกิดว่าพี่ต้องการความช่วยเหลือ ต้องการให้ไปอยู่ด้วย ต้องการกำลังใจเมื่อไหร่ บอกมาได้เลย เพื่อนบางกลุ่มเขาก็ไม่กล้าทัก หรือบางคนก็ทักไป ตอนนี้ก็ให้กำลังใจกัน อยากบอกให้รู้ว่าทุกคนเป็นกำลังใจให้ค่ะ”

แม็กกี้ อาภา

**เรื่องน้องๆ คือพลอยมาเล่าให้ฟัง?**  
“ไม่ได้ออกจากแม่โดยตรง เป็นคนรอบข้างบอกมา พอเราได้ยินก็รู้สึกหดหู่ ไม่อยากให้มีเหตุการณ์แบบนี้เลย”

**พลอยเขาเคยชักชวนเราทำธุรกิจนี้ไหม?**  
“แม็กกี้และเพื่อนๆ ไม่มีใครเกี่ยวข้องเลย เขาไม่ได้ชวนพวกเพื่อนๆ เลย เราเจอกันแบบปกติ เป็นเพื่อนกันปกติ เราไม่ทราบเรื่องอะไรกันเลย เราก็รู้เหมือนที่ทุกคนรู้ เรารู้แค่ว่าพี่กันต์เป็นพรีเซ็นเตอร์ ระบบอะไรต่างๆ เราไม่รู้ ก็รู้เท่าๆ คนอื่น เพื่อนๆ ไม่มีใครทำ เพราะพี่พลอยเขาไม่ได้ชวนใคร เราเป็นกลุ่มที่เป็นเพื่อนสนิทกันมากๆ ไม่มีใครเอาเรื่องงานมาคุยกัน หรือเรื่องนี้เลย”

**พอทราบข่าวแล้วช็อก?**  
“ก็เป็นห่วง เราก็จะรอให้แม่ๆ เขาส่งข่าวมาว่าอะไรยังไงแล้ว”