---
layout: post
code: "ART2411281531V3JE32"
origin_url: "https://www.khaosod.co.th/breaking-news/news_9526295"
image: "https://github.com/user-attachments/assets/bc31ae76-0fe8-473b-b8a0-79e979b068b1"
title: "บุกรวบ พี่เขยหื่น ลวงน้องเมีย วัย10 ขวบ พามาขืนใจบนเรือกลางทะเล เกาะสีชัง"
description: "บุกรวบ พี่เขยหื่น ลวงน้องเมีย วัย10 ขวบ พามาขืนใจบนเรือกลางทะเล เกาะสีชัง นำซ้ำถ่ายคลิปอวดเพื่อนขายลงในกลุ่มลับแอปดัง สมาชิกกว่า 2 หมื่นคน"
category: "HOT_NEWS"
language: "th"
date: 2024-11-28T15:46:02.613Z
---

# บุกรวบ พี่เขยหื่น ลวงน้องเมีย วัย10 ขวบ พามาขืนใจบนเรือกลางทะเล เกาะสีชัง

[![บุกรวบ พี่เขยหื่น ลวงน้องเมีย วัย10 ขวบ พามาขืนใจบนเรือกลางทะเล เกาะสีชัง](https://www.khaosod.co.th/wpapp/uploads/2024/11/bad2.jpg "บุกรวบ พี่เขยหื่น ลวงน้องเมีย วัย10 ขวบ พามาขืนใจบนเรือกลางทะเล เกาะสีชัง")](https://www.khaosod.co.th/wpapp/uploads/2024/11/bad2.jpg)

**บุกรวบ พี่เขยหื่น ลวงน้องเมีย วัย10 ขวบ พามาขืนใจบนเรือกลางทะเล เกาะสีชัง นำซ้ำถ่ายคลิปอวดเพื่อนขายลงในกลุ่มลับแอปดัง สมาชิกกว่า 2 หมื่นคน**

วันที่ 28 พ.ย.2567 ที่กองบินตำรวจ พล.ต.ท.ไตรรงค์ ผิวพรรณ รรท.ผบช.สอท. พล.ต.ต.วิวัฒน์ คำชำนาญ พ.ต.อ.กฤตัชญ์ บำรุงรัตนยศ รองผบก.สอท.1 พ.ต.อ.จักรกฤช ศรีโรจนากูร ผกก.2 บก.สอท.2 ขึ้นเฮลิคอปเตอร์ของสำนักงานตำรวจแห่งชาติเพื่อเดินทางไปเกาะสีชัง จ.ชลบุรี

จากนั้นได้เดินทางไปสภ.เกาะสีชัง เรียกประชุมชุดทำงาน ประกอบไปด้วยพ.ต.อ.ภาคภูมิ นาคพนม ผกก.สภ.เกาะสีชัง พ.ต.อ.รุ่งเลิศ คันธจันทร์ ผกก.กลุ่มงานต่อต้านการล่วงละเมิดทางเพศต่อเด็กทางอินเทอร์เน็ต บก.ตอท. พ.ต.ท.ณัฐพงค์ เผือกเนียม สว. กลุ่มงานต่อต้านการล่วงละเมิดทางเพศต่อเด็กทางอินเทอร์เน็ต บก.ตอท.

พ.ต.ต.วสุ บัวจีน สว.ส.รน.2 กก.5 บก.รน. และชุดสืบสวนบก.สอท.2 ร่วมกับฝ่ายสืบสวนสภ.เกาะสีชัง,และส.รน.2 กก.5 บก.รน.(ตำรวจน้ำสีชัง) เพื่อติดตามความคืบหน้าคดี ก่อนนำเรือตรวจการณ์ของตำรวจน้ำ พร้อมกำลังเปิดปฏิบัติการ safe angle

บุกรวบ พี่เขยหื่น ลวงน้องเมีย วัย10 ขวบ พามาขืนใจบนเรือกลางทะเล เกาะสีชัง

จับกุมนายเศรษฐวุฒิ อายุ 23 ปี ชาวจ.อ่างทอง ผู้ต้องหาตามหมายจับศาลจังหวัดระยองที่ จ.537/2567 ลงวันที่ 28 พ.ย. ในความผิดฐาน กระทำชำเราเด็กที่อายุไม่ถึงสิบสามปีซึ่งไม่ใช่ภริยาของตน โดยเด็กนั้นจะยินยอมหรือไม่ก็ตาม โดยจับกุมได้ขณะอยู่บนเรือจากัวร์ 39 ซึ่งจอดอยู่หลังเกาะสีชัง ห่างจากฝั่ง 1 กิโลเมตร

พล.ต.ท.ไตรรงค์ กล่าวว่า สืบเนื่องจากนโยบายของพล.ต.อ. กิตติ์รัฐ พันธุ์เพ็ชร์ ผบ.ตร. พล.ต.อ. ธนา ชูวงศ์ รองผบ.ตร.พล.ต.ท. ธัชชัย ปิตะนีละบุตร ผู้ช่วย ผบ.ตร.รรท.จตช ที่เน้นย้ำในการป้องกันปราบปรามอาชญากรรมที่ส่งผลกระทบต่อความเป็นอยู่ของพี่น้องประชาชน จึงเร่งรัดให้ดำเนินการสืบสวนจับกุมผู้กระทำความผิดที่เกี่ยวข้องกับการเผยแพร่คลิปลามกอนาจาร โดยเฉพาะการเผยแพร่คลิปลามกเด็กและเยาวชนเพื่อแสวงหาผลประโยน์ทางเพศ

[![](https://www.khaosod.co.th/wpapp/uploads/2024/11/bad5.jpg)](https://www.khaosod.co.th/wpapp/uploads/2024/11/bad5.jpg)

ซึ่งเป็นอาชญากรรมทางเทคโนโลยีและเข้าข่ายเป็นการค้ามนุษย์ที่มีอัตราโทษตามกฎหมายที่ร้ายแรง จึงได้มีมาตรการเชิงรุก สั่งการและบูรณาการในการติดตามสถานการณ์ เพื่อปฏิบัติการสืบสวนป้องกันปราบปราม และได้มีโครงการสายตรวจไซเบอร์เพื่อตรวจสอบการกระทำความผิดเกี่ยวกับอาชญากรรมทางเทคโนโลยี

ต่อมาสายตรวจไซเบอร์ และกลุ่มงานต่อต้านการล่วงละเมิดทางเพศต่อเด็กทางอินเทอร์เน็ต บก.ตอท. ตรวจสอบพบมีการประกาศขายสื่อลามกอนาจารเด็ก ในกลุ่มลับกลุ่มหนึ่งภายในแอพพลิเคชั่นเทเลแกรม ซึ่งมีสมาชิก 21,571 คน

โดยคลิปวีดีโอดังกล่าวปรากฎภาพว่ามีเด็กหญิงอายุประมาณ 10-13 ปีถูกใช้กำลังบังคับล่วงละเมิดทางเพศบนเรือ จึงได้ทำการแกะรอยพิสูจน์ทราบ กระทั่งพิสูจน์ตัวของเด็กผู้เสียหาย และผู้ก่อเหตุได้ ซึ่งตัวเหยื่อยังอยู่ใกล้ชิดกับผู้กระทำผิด ซึ่งเกรงว่าหากเนินช้าจะเกิดเหตุซ้ำขึ้นอีกได้ จึงได้เร่งดำเนินการติดตาม

ต่อมาพบว่าผู้ต้องหาได้มีการปล่อยตัวเด็กไว้ที่บริเวณฝั่งท่าเรือเกาะสีชัง ชุดสืบสวนจึงร่วมกับบ้านพักเด็กและเยาวชนจังหวัดระยอง และสหวิชาชีพเข้าสอบถามปากคำเด็กผู้เสียหาย ทราบว่าผู้ต้องหาออกเรือไปอยู่บริเวณเกาะสีชัง จึงบูรณาการร่วมสภ.เกาะสีชัง และตำรวจน้ำ นำหมายจับเข้าจับกุม โดยจับกุมนายเศรษฐวุฒิ ได้ขณะอยู่บนเรือจากัวร์ 39 ซึ่งลอยลำอยู่ในทะเลห่างจากฝั่งประมาณ 1 กิโลเมตร

[![](https://www.khaosod.co.th/wpapp/uploads/2024/11/bad3.jpg)](https://www.khaosod.co.th/wpapp/uploads/2024/11/bad3.jpg)

สอบสวนให้การรับสารภาพว่า เมื่อวันที่ 11 ต.ค.ที่ผ่านมาแฟนสาวของนายวุฒิได้ชักชวนด.ญ.เอ(นามสมมุติ) อายุ 10 ปี ซึ่งเป็นลูกพี่ลูกน้องมาเที่ยวที่จ.ชลบุรี โดยมารับที่จ.ระยอง ก่อนพาขึ้นรถตู้ขึ้นไปลงที่เซนทรัลชลบุรี จากนั้นได้พาไปที่ท่าเรือเกาะลอยโดยสารเรือมายังท่าเรือเกาะสีชัง จากนั้นได้มาขึ้นเรือจากัวร์ 39 โดยระหว่างอยู่บนเรือผู้ต้องหาได้ออกอุบายลวงเหยื่อ ก่อนกระทำชำเราล่วงละเมิดทางเพศขณะอยู่บนเรือลอยจอดอยู่ที่เกาะ

โดยในการร่วมเพศแต่ละครั้งจะมีการบันทึกคลิปวีดีโอเก็บไว้ ทั้งนี้ทางผู้ตัองหาได้กักขังเหยื่ออยู่ในเรือนานกว่า 1 เดือน และถูกกระทำชำเรามากกว่า 10 ครั้ง เมื่อเรือเทียบฝั่งก็ได้ปล่อยเด็กไว้ ซึ่งขณะนี้เด็ก อยู่ในความดูแลของหน่วยงานที่เกี่ยวข้องเป็นที่เรียบร้อย

[![](https://www.khaosod.co.th/wpapp/uploads/2024/11/bad4.jpg)](https://www.khaosod.co.th/wpapp/uploads/2024/11/bad4.jpg)

นอกจากนี้ผู้ต้องหายังคงให้การว่าในส่วนคลิปวีดีโอมีแฟนตนเป็นคนถ่ายให้ และหลังจากข่มขืนเหยื่อแล้วก็ได้ทะยอยส่งไปอวดให้เพื่อนของตน โดยที่ไม่ทราบว่ามีการนำไปเผยแพร่หรือขายในกลุ่มลับ แต่ยอมรับว่าทุกครั้งที่ส่งคลิปไปก็จะได้ค่าตอบแทน ครั้งละ 200-300 บาท

อย่างไรก็ตามได้นำตัวผู้ต้องหาส่งสภ.เมืองระยอง ดำเนินคดีตามกฎหมาย พร้อมเตรียมแจ้งข้อหา ครอบครองสื่อลามกอนาจารและแสวงหาผลประโยชน์จากการค้ามนุษย์เพิ่มเติม และ สั่งการให้ตำรวจไซเบอร์เร่งขยายผลผู้ร่วมขบวนการ โดยเฉพาะผู้ที่ทำการเผยแพร่คลิปดังกล่าวลงไปขายในกลุ่ม อีกทั้งสั่งการให้ชุดสืบสวนเร่งพิสูจน์ตัวบุคคลสมาชิก21571 คนในกลุ่มลับดังกล่าวมาดำเนินคดีเช่นกัน รรท.ผบช.สอท.กล่าว