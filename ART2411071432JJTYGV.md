---
layout: post
code: "ART2411071432JJTYGV"
origin_url: "https://www.khaosod.co.th/special-stories/news_9495409"
image: "https://github.com/user-attachments/assets/3fcc37ca-4781-4bf3-afb2-84e90a723c87"
title: "อย.เผยผลตรวจ องุ่นไชน์มัสแคท นำเข้าล็อตใหม่ ลั่นถ้าสารพิษเกินกำหนดดำเนินคดีทันที"
description: "อย.เผยผลตรวจ องุ่นไชน์มัสแคท นำเข้าล็อตใหม่ 6.9 ตัน ย้ำเพิ่มการสุ่มตรวจมากขึ้น ลั่นถ้าพบสารพิษตกค้างเกินค่ามาตรฐานจะดำเนินคดีทันที "
category: "SPECIAL_STORIES"
language: "th"
date: 2024-11-07T14:36:34.168Z
---

# อย.เผยผลตรวจ องุ่นไชน์มัสแคท นำเข้าล็อตใหม่ ลั่นถ้าสารพิษเกินกำหนดดำเนินคดีทันที

[![อย.เผยผลตรวจ องุ่นไชน์มัสแคท นำเข้าล็อตใหม่ ลั่นถ้าสารพิษเกินกำหนดดำเนินคดีทันที](https://www.khaosod.co.th/wpapp/uploads/2024/11/grape.jpg "อย.เผยผลตรวจ องุ่นไชน์มัสแคท นำเข้าล็อตใหม่ ลั่นถ้าสารพิษเกินกำหนดดำเนินคดีทันที")](https://www.khaosod.co.th/wpapp/uploads/2024/11/grape.jpg)

**อย.เผยผลตรวจ องุ่นไชน์มัสแคท นำเข้าล็อตใหม่ 6.9 ตัน ย้ำเพิ่มการสุ่มตรวจมากขึ้น ลั่นถ้าพบสารพิษตกค้างเกินค่ามาตรฐานจะดำเนินคดีทันที**

วันที่ 7 พ.ย. 2567 ภก.เลิศชาย เลิศวุฒิ รองเลขาธิการคณะกรรมการอาหารและยา เปิดเผยว่า เมื่อวันที่ 5 พ.ย. 2567 สำนักงานคณะกรรมการอาหารและยา (อย.) โดยด่านอาหารและยาได้กัก**องุ่นไชน์มัสแคท** 6,932.4 กิโลกรัม มูลค่านำเข้ารวม 3,053,616.47 บาท พร้อมเก็บตัวอย่างเพื่อตรวจวิเคราะห์หาสารพิษตกค้างทางการเกษตร ซึ่งผลการทดสอบเป็นไปตามข้อกำหนดทั้งหมด อย. จึงได้ตรวจปล่อยให้เข้ามาจำหน่ายในประเทศได้

ภก.เลิศชาย กล่าวว่า อย. มีการเฝ้าระวังและติดตามข้อมูลทั้งจากในและต่างประเทศอย่างเข้มงวด เพื่อให้ผู้บริโภคได้รับอาหารที่มีคุณภาพ มาตรฐาน และปลอดภัย กรณีของผักผลไม้นำเข้า อย. มีมาตรการตรวจสอบอย่างรัดกุม ใช้มาตรการเฝ้าระวัง กักก่อนปล่อยผักผลไม้นำเข้า (Hold Test Release) โดยเก็บตัวอย่างส่งห้องปฏิบัติการที่ได้มาตรฐาน ISO 17025 ตรวจหาสารพิษตกค้างทางการเกษตรแล้วเสร็จภายใน 24 ชั่วโมง หากพบเกินค่าความปลอดภัยจะห้ามนำเข้าและดำเนินคดีทันที

[![](https://www.khaosod.co.th/wpapp/uploads/2024/11/1730985255879.jpg)](https://www.khaosod.co.th/wpapp/uploads/2024/11/1730985255879.jpg)

ภก.เลิศชาย กล่าวต่อว่า ขอความร่วมมือในการป้องกันการนำเข้าสินค้าที่ไม่ได้มาตรฐาน โดยผู้นำเข้าจะต้องมั่นใจว่าผักผลไม้ที่นำมาจำหน่ายได้มาจากแหล่งที่ได้มาตรฐานเป็นไปตามกฎหมายของประเทศไทย รวมถึงจะมีการหารือร่วมกับสถานทูตของประเทศคู่ค้า เพื่อให้สินค้าที่นำเข้ามาเกิดความปลอดภัยมากที่สุด

“ด่านอาหารและยาจะเพิ่มการสุ่มเก็บตัวอย่างผักผลไม้มากขึ้นและจะมีการเพิ่มจำนวน โดยส่งตรวจทางห้องปฏิบัติการหาสารพิษตกค้างทางการเกษตร เพื่อเพิ่มประสิทธิภาพการคุ้มครองผู้บริโภคให้มีความปลอดภัยยิ่งขึ้น”

รองเลขาธิการ อย. กล่าวต่อว่า ในการบริโภคผักผลไม้อย่างปลอดภัยยังคงต้องให้ความสำคัญกับการล้างทำความสะอาด ซึ่งมีหลายวิธี ได้แก่ **การล้างด้วยน้ำเปล่า** ให้แช่ในน้ำนาน 15 นาที จากนั้นเปิดน้ำไหล ถูผักผลไม้เบาๆ ล้างผ่านน้ำสะอาดไหลซ้ำอีกไม่น้อยกว่า 30 วินาที

**การล้างด้วยโซเดียมไบคาร์บอเนต** (ผงฟู/เบคกิ้งโซดา) ผสมโซเดียมไบคาร์บอเนต 1 ช้อนชา ต่อน้ำสะอาด 4 ลิตร แช่ให้ท่วมนาน 15 นาที แล้วล้างออกด้วยน้ำสะอาด และ**การล้างด้วยน้ำเกลือ** ผสมเกลือป่น 1 ช้อนโต๊ะ ต่อน้ำ 2 ลิตร แช่ให้ท่วม 15 นาที แล้วล้างออกด้วยน้ำสะอาด วิธีเหล่านี้จะช่วยให้บริโภคผักผลไม้ได้อย่างปลอดภัยมากขึ้น