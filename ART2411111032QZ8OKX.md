---
layout: post
code: "ART2411111032QZ8OKX"
origin_url: "https://www.khaosod.co.th/special-stories/news_9500359"
image: "https://github.com/user-attachments/assets/d2e4630f-1e81-43c6-87ce-fe72068af043"
title: "สาวเปิดใจ ไวรัลคลิป ร้องไห้วิ่งลงจากรถ ขอให้คนช่วย ถอยรถให้หนูหน่อย"
description: "สาวเปิดใจ ไวรัลคลิป ร้องไห้วิ่งลงจากรถ ขอให้คนช่วย ถอยร..."
category: "SPECIAL_STORIES"
language: "th"
date: 2024-11-11T10:36:23.035Z
---

# สาวเปิดใจ ไวรัลคลิป ร้องไห้วิ่งลงจากรถ ขอให้คนช่วย ถอยรถให้หนูหน่อย

[![สาวเปิดใจ ไวรัลคลิป ร้องไห้วิ่งลงจากรถ ขอให้คนช่วย ถอยรถให้หนูหน่อย](https://www.khaosod.co.th/wpapp/uploads/2024/11/mmaysaaaa.jpg "สาวเปิดใจ ไวรัลคลิป ร้องไห้วิ่งลงจากรถ ขอให้คนช่วย ถอยรถให้หนูหน่อย")](https://www.khaosod.co.th/wpapp/uploads/2024/11/mmaysaaaa.jpg)

_**สาวเปิดใจ ไวรัลคลิป ร้องไห้วิ่งลงจากรถ ขอให้คนช่วย ถอยรถให้หนูหน่อย เผยแฟนรีบไปสอบ ปล่อยให้ต้องขับเอง ปกติไม่ค่อยขับรถ ห่างหายไปนาน ถอยรถไม่เป็น**_

วันที่ 11 พ.ย. 2567 **น.ส.เมษา หิ้วพิมาย หรือ คุณเปีย** เปิดเผยกับ ‘ข่าวสดออนไลน์’ หลังโพสต์คลิปลงติ๊กต็อกชื่อ mmaysaaaa ที่กำลังเป็นไวรัล เมื่อถ่ายคลิปตัวเอง ขณะที่กำลังร้องไห้ ก่อนวิ่งลงจากรถ ไปขอความช่วยเหลือรถคันด้านหลัง ให้มาช่วยถอยจอดรถเข้าซองให้ เนื่องจากถอยรถไม่เป็น

**น.ส.เมษา กล่าวว่า** เหตุการณ์นี้เกิดขึ้นเมื่อช่วงเช้าวันที่ 9 พ.ย. ตนและแฟนเดินทางมาที่มหาวิทยาลัย โดยในวันนั้นแฟนมีสอบจบการศึกษาระดับปริญญาโท จึงวางแผนจะนำรถมาจอดบริเวณลานจอดใกล้ ๆ สถานที่สอบของมหาวิทยาลัย แต่ประตูลานจอดได้ปิดก่อนที่จะเข้าไปจอด และจะเริ่มสอบในอีกไม่กี่นาที

แฟนซึ่งเป็นคนขับจึงตัดสินใจลงจากรถ เพื่อเดินทางไปสอบ โดยทิ้งให้ตนที่ร้างประสบการณ์ในการขับรถมานาน ต้องหาวิธีจัดการนำรถไปจอดเองให้ได้ ตนจึงเริ่มถ่ายคลิปตัวเอง ระบายเรื่องราวต่าง ๆ ที่เกิดขึ้น ก่อนจะออกมาเป็นคลิปในติ๊กต็อกที่เป็นไวรัล

ส่วนตัวเป็นคนไม่ได้ขับรถอยู่แล้ว จะขับแค่เวลาจำเป็นจริง ๆ เท่านั้น โดยครั้งสุดท้ายที่ตนขับก็ตั้งแต่ปีที่แล้ว นาทีที่รู้ตัวว่าต้องสลับมาเป็นคนขับ ก็รู้สึกกลัวและตื่นเต้นมาก เพราะไม่มีเวลาแม้แต่จะได้ทำใจ ทำตัวไม่ถูก ก่อนจะตัดสินใจขับเข้าไปในโซนมหาวิทยาลัย เพราะตนเห็นว่าเป็นวันหยุด เสาร์-อาทิตย์ คนไม่น่าเยอะ ทีแรกตนกะว่าจะวนรถอยู่ในมหาวิทยาลัยไปเรื่อย ๆ จนกว่าแฟนจะสอบเสร็จ เพราะตนจอดรถไม่เป็น

**น.ส.เมษา กล่าวต่อว่า** แต่พอเวลาผ่านไป ก็เริ่มมีรถคันอื่น ๆ ตามมาด้านหลัง ตนรู้สึกกดดัน จึงตัดสินใจเลี้ยวเข้าอาคารจอดรถ ตนขับขึ้นไปจนถึงชั้น 4 ขณะที่ก็มีรถคันนึงขับตามหลังมาติด ๆ ตนจึงตัดสินใจว่าต้องจอดรถได้แล้ว ก่อนจะรวบรวมความกล้าวิ่งรถจากรถไปขอให้คันที่ขับตามหลังมาถอยจอดรถให้

โดยพี่คันด้านหลังเป็นผู้หญิงน่ารักมาก ยินดีที่จะช่วยเหลือจอดรถให้ ซึ่งตนก็จะรู้สึกโล่งอก ก่อนจะปฏิญาณกับตัวเองว่าไม่ขับอีกแล้ว และรอให้แฟนหนุ่มสอบจนเสร็จ แล้วขึ้นมาเอารถออกไปเอง

พอลงคลิปไปพบว่ามีผู้หญิงอีกหลายคนที่เจอเหตุการณ์คล้าย ๆ กับตัวเอง จึงอยากฝากให้ทุกคนที่ขับรถไม่แข็งเหมือนกันว่า อย่าฝืนหรือพยายามถ้าตัวเองขับรถไม่คล่อง และอย่าลังเลในการขอความช่วยเหลือจากคนรอบข้าง เพราะทุกคนที่ขับรถได้ พร้อมที่จะช่วยเหลืออยู่แล้ว อนาคตถ้ามีใครเจอตนข้างนอก แล้วจำหน้าได้ ให้เตรียมตัวลงมาช่วยตนขับรถได้เลย