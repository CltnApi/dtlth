---
layout: post
code: "ART2411241611IH2QFI"
origin_url: "https://www.khaosod.co.th/sports/news_9519529"
image: "https://github.com/user-attachments/assets/b1ca428b-4962-4ff8-bf1b-8346c04e073c"
title: "ลิเวอร์พูล ได้ ซาลาห์ สวมบทฮีโร่ - แซงดับนักบุญ พร้อมนำฝูง 8 แต้ม"
description: "การแข่งขันฟุตบอลพรีเมียร์ ลีก อังกฤษ เมื่อวันที่ 24 พ.ย. เซาแฮมป์ตัน ทีมอันดับสุดท้ายของตาราง เปิดสนามเซนต์ แมร์รี พบกับ ลิเวอร์พูล จ่าฝูงในตารางคะแนน"
category: "SPORTS"
language: "th"
date: 2024-11-24T16:51:26.872Z
---

# ลิเวอร์พูล ได้ ซาลาห์ สวมบทฮีโร่ - แซงดับนักบุญ พร้อมนำฝูง 8 แต้ม

[![ลิเวอร์พูล ได้ ซาลาห์ สวมบทฮีโร่ - แซงดับนักบุญ พร้อมนำฝูง 8 แต้ม](https://www.khaosod.co.th/wpapp/uploads/2024/11/salah.jpg "ลิเวอร์พูล ได้ ซาลาห์ สวมบทฮีโร่ - แซงดับนักบุญ พร้อมนำฝูง 8 แต้ม")](https://www.khaosod.co.th/wpapp/uploads/2024/11/salah.jpg)

การแข่งขันฟุตบอลพรีเมียร์ ลีก อังกฤษ เมื่อวันที่ 24 พ.ย. เซาแฮมป์ตัน ทีมอันดับสุดท้ายของตาราง เปิดสนามเซนต์ แมร์รี พบกับ ลิเวอร์พูล จ่าฝูงในตารางคะแนน

เปิดฉากมาครึ่งแรก ลิเวอร์พูล ได้ประตูออกนำก่อน 1-0 จากโดมินิก โซโบสไล นาที 30 หลังจากนั้น เซาแฮมป์ตันได้ประตูตีเสมอ 1-1 จากจังหวะที่แอนดรูว์ โรเบิร์ตสัน ไปทำฟาวล์จนทัพหงส์แดงเสียจุดโทษ ก่อนที่ อดัม อาร์มสตรอง รับหน้าที่ยิงไปติดเซฟ ควีวีน เคลเลเฮอร์ แต่ยังโชคดีที่วิ่งไปยิงซ้ำเข้าไป ในนาที 42 ก่อนจบครึ่งแรกด้วยสกอร์ดังกล่าว

ครึ่งหลัง เซาแฮมป์ตัน ได้ประตูแซงนำ 2-1 จากจังหวะสวนกลับ อดัม อาร์มสตรอง รับบอลหน้าเขตโทษ ก่อนจ่ายต่อให้ มาเตอุส เฟอร์นานเดส ยิงเข้าไป ในนาที 56

หลังจากนั้นลิเวอร์พูลมาได้ประตูตีเสมอ 2-2 จากโมฮาเหม็ด ซาลาห์ ในนาที 65

จากนั้นหงส์แดงเป็นฝ่ายคุมเกมไว้ได้และเดินหน้าบุกกดดันต่อเนื่อง ก่อนจะมาได้ประตูแซงนำ 3-2 จากลูกจุดโทษของ โม ซาลาห์ ในนาที 83 ซึ่งเป็นประตูที่ 10 ของเจ้าตัวในฤดูกาลนี้

ช่วงที่เหลือไม่มีทีมไหนยิงเพิ่มได้ จบเกม ลิเวอร์พูล บุกชนะ เซาแฮมป์ตัน 3-2 เก็บเพิ่มเป็น 31 คะแนน จาก 12 นัดรั้งจ่าฝูงต่อ พร้อมทิ้งห่าง แมนเชสเตอร์ ซิตี้ แชมป์เก่า ถึง 8 แต้ม หลังทัพเรือใบมี 23 คะแนน จากการลงเล่นเท่ากัน