---
layout: post
code: "ART2411290926FDMUGJ"
origin_url: "https://www.khaosod.co.th/breaking-news/news_9527473"
image: "https://github.com/user-attachments/assets/0979491e-f062-4138-a50f-0714a82be1fa"
title: "วืดครั้งที่2 เมียทนายตั้ม นอนคุกต่อ เผยเหตุผลศาลไม่ให้ประกันตัว"
description: "เมียทนายตั้ม นอนคุกต่อ ศาลไม่ให้ประกันตัว ยกเหตุผล การสืบสวนยังไม่เสร็จสิ้น ด้านทนายอาคม เผย ทำหน้าที่แค่ชั้นสืบสวนเท่านั้น"
category: "HOT_NEWS"
language: "th"
date: 2024-11-29T09:31:27.952Z
---

# วืดครั้งที่2 เมียทนายตั้ม นอนคุกต่อ เผยเหตุผลศาลไม่ให้ประกันตัว

[![วืดครั้งที่2 เมียทนายตั้ม นอนคุกต่อ เผยเหตุผลศาลไม่ให้ประกันตัว](https://www.khaosod.co.th/wpapp/uploads/2024/11/Lawyer-Akhom06.jpg "วืดครั้งที่2 เมียทนายตั้ม นอนคุกต่อ เผยเหตุผลศาลไม่ให้ประกันตัว")](https://www.khaosod.co.th/wpapp/uploads/2024/11/Lawyer-Akhom06.jpg)

_**เมียทนายตั้ม นอนคุกต่อ ศาลไม่ให้ประกันตัว ยกเหตุผล การสืบสวนยังไม่เสร็จสิ้น ด้านทนายอาคม เผย ทำหน้าที่แค่ชั้นสืบสวนเท่านั้น**_

วันที่ 29 พ.ย. 67 ที่ศาลอาญา ถนนรัชดาภิเษก ภายหลังศาลนัดไต่สวนคำร้องขอปล่อยชั่วคราว ที่ นายอาคม คงสวัสดิ์ ทนายความของนางปทิตตา เบี้ยบังเกิด อายุ 42 ปี ภรรยาของ นายษิทรา เบี้ยบังเกิด หรือทนายตั้ม ผู้ต้องหาคดีร่วมกันฉ้อโกงและฟอกเงิน ยื่นคำร้องพร้อมหลักทรัพย์ 500,000 บาท ขอปล่อยชั่วคราว นางปทิตตา ไปเมื่อวันที่ 25 พ.ย.ที่ผ่านมา

โดยศาลได้เบิกตัว นางปทิตตา จากทัณฑสถานหญิงกลาง มาเบิกความเป็นพยาน 1 ปาก ในขณะที่พนักงานสอบสวน กก.3 บก.ป. ผู้คัดค้าน เข้าเบิกความ 1 ปาก ต่อมาเวลา 14.30 น. ศาลมีคำสั่งยกคำร้องขอปล่อยชั่วคราวของ นางปทิตตา เนื่องจากการสืบสวนยังไม่เสร็จสิ้น

ด้าน นายอาคม ทนายความของนางปทิตตา ให้สัมภาษณ์ว่า ประเด็นการยกคำร้องขอปล่อยชั่วคราว ศาลมองว่าการสืบสวนยังไม่เสร็จสิ้น จึงยกคำร้องขอปล่อยชั่วคราว ซึ่งทางศาลไม่ได้ระบุประเด็นที่ยกคำร้องขอปล่อยชั่วคราว แต่จะต้องมีการสืบสวนขยายผลในเรื่องของเงินจาก 39 ล้านที่นำไปใช้เกี่ยวกับบ้าน ศาลจึงมองว่าควรจะสืบสวนในส่วนนี้ให้เสร็จสิ้นเสียก่อน

หลังจากนี้ตนจะยังไม่ยื่นประกันตัว นางปทิตตา อีก จะรอจนกว่าเวลาที่เหมาะสม เพราะหากยื่นประกันตัวบ่อย จะกลายเป็นช้ำ ส่วนประเด็นเกี่ยวกับเรื่องที่พนักงานสอบสวนยื่นคัดค้านการประกันตัวเพราะมีกรณีไปยุ่งเหยิงกับพยานหลักฐานเรื่องของการลบแชทพูดคุยกับอดีตคนขับรถ ทนายความ ยืนยันว่า นางปทิตตาไม่ได้มีส่วนเกี่ยวข้อง เป็นการกระทำของ นายษิทรา เพียงคนเดียว

เมื่อถามว่าการฝากขัง นางปทิตตา จะสามารถฝากขังได้กี่ผัด นายอาคม กล่าวว่า ในส่วนความผิดของ นางปทิตตา สามารถฝากขังได้เต็มที่ 7 ผัด 84 วัน ส่วนจะมีการยื่นคำร้องขอปล่อยตัวชั่วคราวในการฝากขังครั้งที่ 3 อีกหรือไม่นั้น ทางตนอาจจะยังไม่ยื่นคำร้องขอปล่อยชั่วคราว

เนื่องจากไม่ได้มีการระบุว่าการยื่นขอปล่อยชั่วคราวจะต้องยื่นตอนไหน สามารถมายื่นได้ทุกวัน แต่ทางตนเห็นคำสั่งศาลออกมาในรูปแบบนี้ จึงอยากให้การสืบสวนพยานหลักฐานมีความคืบหน้าไปมากกว่าเดิมเสียก่อน

นายอาคม กล่าวอีกว่า ทั้งนี้ตนคงไม่เข้าไปคุยกับทนายตั้มอีกเพราะน่าจะคุยกันครบแล้ว งานที่เหลือคือต้องกลับไปคุยกับญาติว่าจะอุทธรณ์คำสั่งศาลหรือไม่

เมื่อถามว่า การทำงานของตนจะสิ้นสุดในส่วนไหน หรือจนกว่านางปทิตตาจะได้ประกันตัว นายอาคม กล่าวว่า การทำงานของตนจะสิ้นสุดภายในชั้นสอบสวนแน่นอนจะไม่เกินไปกว่านี้อีก ส่วนประเด็นที่จะทำหน้าที่จนกว่า นางปทิตตา จะได้รับการประกันตัวหรือไม่นั้น ตรงส่วนนี้ตอบยาก เพราะถ้าฝากขังครบ 84 วัน นางปทิตตา อาจจะยังไม่ได้รับการประกันตัวก็ได้ เพราะตนทำหน้าที่แค่ชั้นสอบสวนเพียงอย่างเดียว