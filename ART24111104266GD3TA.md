---
layout: post
code: "ART24111104266GD3TA"
origin_url: "https://www.khaosod.co.th/lifestyle/news_9498544"
image: "https://github.com/user-attachments/assets/eedad760-57ac-4eed-8750-0acb202e122d"
title: "สดจากเยาวชน - เยาวชนคนโขน อลังการ‘พระจักราวตาร’"
description: "ความงดงาม ฉากอลังการ ตื่นเต้นตระการตา ท่วงท่ารำ ดนตรี การขับร้อง ถูกต้องตามจารีต ถนิมพิมพาภรณ์ พัสตราภรณ์ต้องแสงไฟแวววาวงามระยิบระยับ"
category: "LIFESTYLE"
language: "th"
date: 2024-11-11T04:31:25.044Z
---

# สดจากเยาวชน - เยาวชนคนโขน อลังการ‘พระจักราวตาร’

[![สดจากเยาวชน - เยาวชนคนโขน อลังการ‘พระจักราวตาร’](https://www.khaosod.co.th/wpapp/uploads/2024/11/ssss-scaled.jpg "สดจากเยาวชน - เยาวชนคนโขน อลังการ‘พระจักราวตาร’")](https://www.khaosod.co.th/wpapp/uploads/2024/11/ssss-scaled.jpg)

ความงดงาม ฉากอลังการ ตื่นเต้นตระการตา ท่วงท่ารำ ดนตรี การขับร้อง ถูกต้องตามจารีต ถนิมพิมพาภรณ์ พัสตราภรณ์ต้องแสงไฟแวววาวงามระยิบระยับ สร้างความประทับใจให้ผู้ชมโขนศิลปาชีพ ประจำปี 2567 ในตอน **“พระจักราวตาร”**

_“ยุคสมัยเปลี่ยนไปแล้วครับ เยาวชนสนใจในศิลปวัฒนธรรมกันมากมายหลายคน”_

![สดจากเยาวชน](https://www.khaosod.co.th/wpapp/uploads/2024/11/16-วางบน-696x516.jpg)

![สดจากเยาวชน](https://www.khaosod.co.th/wpapp/uploads/2024/11/14-รูปเด่น-1-696x464.jpg)

**ฟอร์ด นายภูวดล เหลืองพราวฤทธิ์** นักศึกษาชั้นปีที่ 4 คณะศิลปนาฏดุริยางค์ สถาบันบัณฑิตพัฒนศิลป์ **“เสนาระบำ”** บอกเล่าความเป็นไปของเด็กไทยในยุคสมัย 2024 เยาวชนคนโขนหลายร้อยคนที่ร่วมขึ้นแสดงบนเวทีโขนมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ



พระบรมราชชนนีพันปีหลวง เรื่องรามเกียรติ์ ตอน **“พระจักราวตาร”** จัดขึ้นเพื่อเฉลิมพระเกียรติพระบาทสมเด็จพระเจ้าอยู่หัว ทรงเจริญพระชนมพรรษา 72 พรรษา และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 92 พรรษา ณ หอประชุมใหญ่ ศูนย์วัฒนธรรมแห่งประเทศไทย

_ในการนี้ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินทอดพระเนตรการแสดงรอบปฐมทัศน์เมื่อวันที่ 3 พฤศจิกายน 2567_

ฟอร์ดกับคุณย่า

ฟอร์ดรับบท **“เสนาระบำ”** เหล่าทหารของพระรามที่มารำถวายอวยพรชัยมงคลให้พระรามที่รบชนะศึกกับทศกัณฐ์ ในช่วงคืนนคร คนที่ยิ้มปลาบปลื้มใจอยู่ข้างๆ หลังชมการแสดงคือคุณย่าของฟอร์ด **นางพเยาว์ เหลืองพราวฤทธิ์** คุณย่าบอกเล่าถึงการแสดงว่า _“ชอบค่ะ ชอบตอนที่รบกัน และตอนตลก”_ คำตอบเพียงสั้นๆ แต่นัยน์ตาเปี่ยมไปด้วยความสุขใจที่ได้ชมศิลปะการแสดงอันสุดยอดของไทย และรอยยิ้มปลาบปลื้มหลานชายที่ได้ร่วมเป็นหนึ่งในการแสดงครั้งนี้ สื่อความหมายมากมายหลายร้อยคำ

ตี้และไอซ์

ด้าน **เสนาลิง สิบแปดมงกุฎ มายูรกับนิลราช** สวมบทโดย **ตี้ ธนากร ชูชมกลิ่น** และ **ไอซ์ กิตติศักดิ์ เส็งสัน** เผยว่าแม้จะเป็นนักศึกษาปีที่ 1 คณะศิลปศึกษา สถาบันบัณฑิตพัฒนศิลป์ แต่ทั้งคู่ร่วมแสดงโขนศิลปาชีพมา 3 ปีแล้ว โดยบอกว่า _“ชอบครับ”_ ขณะออกมาถ่ายรูปร่วมกับผู้ชมหลังการแสดงพร้อมกับเพื่อนๆ นักแสดงเยาวชนจากทั่วประเทศ ทั้งพระราม พระลักษมณ์ ทศกัณฐ์ หนุมาน เสนายักษ์ เสนาลิง เขนยักษ์ เขนลิง ตัวละครพระ-นาง นักร้อง นักดนตรีไทย โดยมีครอบครัวมาร่วมยินดี ให้กำลังใจ และปลาบปลื้มใจที่ลูกหลานได้ร่วมเป็นส่วนหนึ่งของการแสดงโขนพระราชทาน ขณะที่ผู้ชมหลากวัยสวมชุดไทย นุ่งโจง ห่มสไบหลากสีสัน มาร่วมชมศิลปะไทยในบรรยากาศแห่งความสุข สนุกสนานสวยงาม และเต็มไปด้วยรอยยิ้ม

![สดจากเยาวชน](https://www.khaosod.co.th/wpapp/uploads/2024/11/s12-696x464.jpg)

**“พระจักราวตาร”** จับตอนตั้งแต่พระอินทร์และเหล่าเทพนิกรพากันไปอัญเชิญพระนารายณ์ขณะประทับอยู่บนบัลลังก์อนันตนาคราชพร้อมพระลักษมีพระชายาให้เสด็จลงมาปราบยุคเข็ญ พระนารายณ์จุติลงมาเป็นพระรามและพระลักษมีลงมาเป็นนางสีดา ปฐมเหตุแห่งการต่อสู้ปราบอธรรมคือทศกัณฐ์และพระญาติวงศ์

![สดจากเยาวชน](https://www.khaosod.co.th/wpapp/uploads/2024/11/s13-696x464.jpg)

จากนั้นดำเนินเรื่องเป็นลำดับ ตั้งแต่ทศกัณฐ์สั่งให้มารีศแปลงกายเป็นกวางทองเข้าไปล่อลวงพระรามให้ตามกวาง แล้วลักพาตัวนางสีดาขึ้นราชรถเหาะไปยังกรุงลงกา เป็นเหตุให้เกิดสงครามระหว่างกองทัพพระรามและทศกัณฐ์ เรื่องราวความสนุกจะเป็นอย่างไรต่อไป ติดตามรับชมในการแสดงโขนมูลนิธิส่งเสริมศิลปาชีพฯ ตอน **“พระจักราวตาร”**

![สดจากเยาวชน](https://www.khaosod.co.th/wpapp/uploads/2024/11/s11-696x435.jpg)

เนื่องในปีนี้เป็นปีมหามงคลของปวงชนชาวไทยที่พระบาทสมเด็จพระเจ้าอยู่หัว ทรงเจริญพระชนมพรรษา 72 พรรษา และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 92 พรรษา คณะกรรมการ ผู้กำกับ ครูผู้เชี่ยวชาญ อาจารย์ผู้ฝึกซ้อม ศิลปิน นักแสดงโขน พร้อมด้วยผู้ปฏิบัติงานทุกคน ถือโอกาสสำคัญนี้ร่วมกันปฏิบัติหน้าที่ในการแสดงโขนฯ เพื่อร่วมกันสืบสาน รักษา ต่อยอดศิลปวัฒนธรรมของชาติ และร่วมกันแสดงความจงรักภักดีต่อสถาบันพระมหากษัตริย์ ผ่านการแสดงโขนมูลนิธิส่งเสริมศิลปาชีพฯ โดยคณะกรรมการคัดเลือกตอน “พระจักราวตาร” อันเป็นตอนที่แสดงกฤษฎาภินิหารของพระจักราหรือพระนารายณ์ที่อวตารลงมาเป็นพระราม โอรสของท้าวทศรถ กษัตริย์แห่งกรุงอโยธยา เพื่อปราบฝ่ายอธรรม เปรียบประดุจพระราชวงศ์จักรีที่ผดุงความสุขความสงบให้พสกนิกรชาวไทยตลอดมา

สองกุมาร

กาและเหล่าเสนา

นอกจากการแสดงอันวิจิตรงดงามที่แสดงโดยนักแสดงเยาวชนรุ่นใหม่ซึ่งผ่านการคัดเลือกและฝึกซ้อมจากครูผู้เชี่ยวชาญด้านนาฏศิลป์จนมีฝีมือการร่ายรำอันงดงามถูกต้องตามจารีตแล้ว ผู้ชมจะได้รับฟังการบรรเลงดนตรีและขับร้องเพลงไทยอันไพเราะ รับชมความวิจิตรของเครื่องแต่งกายอันประณีต ร่วมสืบสานมรดกของชาติ พร้อมพบกับความพิเศษของสุดยอดฉากการแสดงที่ยิ่งใหญ่ตระการตาของ **“พระจักราวตาร”** ที่จัดสร้างขึ้นเพื่อการแสดงโขนที่ยิ่งใหญ่บนเวที

![สดจากเยาวชน](https://www.khaosod.co.th/wpapp/uploads/2024/11/s07-522x696.jpg)

_กำหนดจัดการแสดงขึ้นในระหว่างวันที่ 7 พฤศจิกายน – วันที่ 8 ธันวาคม 2567 ณ หอประชุมใหญ่ ศูนย์วัฒนธรรมแห่งประเทศไทย บัตรราคา 2,000 บาท, 1,800 บาท, 1,000 บาท, 800 บาท และ 600 บาท (รอบนักเรียน ราคา 180 บาท) เปิดจำหน่ายบัตรแล้ววันนี้ที่ไทยทิคเก็ตเมเจอร์ทุกสาขา โทร. 0-2262-3456_

สองวัยหัวใจโจงฯ

ร่วมภาคภูมิใจไปกับเด็กไทย เยาวชนคนโขนที่ร่วมขึ้นเวทีกับ **“ครูโขน”** สืบสานศิลปวัฒนธรรมไทย มรดกไทย มรดกโลก

**“เวทีนี้…คือที่สุดของพวกเราครับ”  
****ฟอร์ด เสนาระบำ กล่าวทิ้งท้าย**

**พัชรินทร์ พลายพูลทรัพย์**