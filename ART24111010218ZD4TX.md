---
layout: post
code: "ART24111010218ZD4TX"
origin_url: "https://www.khaosod.co.th/sports/news_9499002"
image: "https://github.com/user-attachments/assets/18a9d033-57ef-429e-b08c-9d04fee7a776"
title: "นิวพอร์ต เฉือนชนะเพลย์ออฟคว้าแชมป์กอล์ฟ สิงห์ คลาสสิก 2024"
description: "นิวพอร์ต ลาภาโรจน์กิจ วัย 28 ปี จากสงขลา คว้าแชมป์แรกในออลไทยแลนด์กอล์ฟหลังจากทำพาร์ในการดวลเพลย์ออฟหลุมแรกเอาชนะ คยอ เท็ต อู ในการแข่งขัน"
category: "SPORTS"
language: "th"
date: 2024-11-10T10:26:26.336Z
---

# นิวพอร์ต เฉือนชนะเพลย์ออฟคว้าแชมป์กอล์ฟ สิงห์ คลาสสิก 2024

[![นิวพอร์ต เฉือนชนะเพลย์ออฟคว้าแชมป์กอล์ฟ สิงห์ คลาสสิก 2024](https://www.khaosod.co.th/wpapp/uploads/2024/11/s1-1.jpg "นิวพอร์ต เฉือนชนะเพลย์ออฟคว้าแชมป์กอล์ฟ สิงห์ คลาสสิก 2024")](https://www.khaosod.co.th/wpapp/uploads/2024/11/s1-1.jpg)

**นิวพอร์ต ลาภาโรจน์กิจ วัย 28 ปี จากสงขลา คว้าแชมป์แรกในออลไทยแลนด์กอล์ฟหลังจากทำพาร์ในการดวลเพลย์ออฟหลุมแรกเอาชนะ คยอ เท็ต อู ในการแข่งขัน “สิงห์ คลาสสิก 2024” ณ สนาม รอยัล ฮิลส์ กอล์ฟ รีสอร์ท แอนด์ สปา พาร์ 70 จังหวัดนครนายก เมื่อวันที่ 10 พฤศจิกายน 2567**

นิวพอร์ต และ คยอ เท็ต อู จบ 72 หลุมเท่ากันที่สกอร์รวมคนละ 6 อันเดอร์ โดยนิวพอร์ตซึ่งจบรอบสามนำห่าง 3 สโตรก ออกสตาร์ต รอบสุดท้ายด้วยการตี 1 เบอร์ดี้ 4 โบกี้ ใน 9 หลุมแรก ก่อนจะทำอีก 1 เบอร์ดี้ 1 โบกี้ จบรอบที่ 3 โอเวอร์ ขณะที่ คยอ เท็ต อู ทำเพิ่ม 3 อันเดอร์ จาก 4 เบอร์ดี้ 1 โบกี้

จากการคว้าแชมป์รายการนี้ ทำให้ นิวพอร์ต ซึ่งออกนำตั้งแต่รอบแรกรับเงินรางวัล 450,000 บาท ขณะที่ คยอ เท็ต อู โปรชาวเมียนมาร์ รับ 285,000 บาทจากรายการนี้ซึ่งชิงเงินรวม 3 ล้านบาท

หลังแข่งขัน นิวพอร์ต กล่าวว่า “ขอบคุณทุกคนที่ทำให้ผมมาถึงวันนี้ครับ สนามนี้ยากมากครับ รู้สึกภูมิใจที่ทำได้วันนี้ครับ ที่สำคัญตื่นเต้นมากครับ สิ่งสำคัญที่ทำให้ผมสำเร็จในวันนี้ก็คือการไม่ยอมแพ้”

ด้าน ธันยากร ครองผา อดีตแชมป์ 2 รายการ จบอันดับสาม สกอร์รวมอีเวนพาร์ หลังจากปิดท้ายรายการด้วยสกอร์ 3 โอเวอร์ รับเงินรางวัล 165,000 บาท

อันดับ 4 ร่วมสกอร์รวม 1 โอเวอร์ ได้แก่ ปรินทร์ สารสมุทร นักกอล์ฟสมัครเล่น, อานน ว่องวานิช, จาตุรนต์ ดวงไพชุม และณัฐดนัย เนื่องจากนิล โดยปรินทร์ รับถ้วย “ศุภพร พาพึ่งพงศ์” ซึ่งมอบให้กับนักกอล์ฟสมัครเล่นที่มีผลงานดีที่สุด ส่วน อานน, จาตุรนต์ และณัฐดนัย รับเงินรางวัลคนละ 100,650 บาท

สำหรับรายการต่อไปจะเป็นการแข่งขัน “ไทยแลนด์ โอเพ่น” ครั้งที่ 52 ณ สนามริเวอร์เดล กอล์ฟ คลับ จังหวัดปทุมธานี วันที่ 14-17 พฤศจิกายน 2567 ซึ่งเป็นแมตช์ปิดฤดูกาลออลไทยแลนด์ฯ 2024