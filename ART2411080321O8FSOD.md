---
layout: post
code: "ART2411080321O8FSOD"
origin_url: "https://www.khaosod.co.th/breaking-news/news_9495669"
image: "https://github.com/user-attachments/assets/480a60fe-0665-4ad5-8725-091fc999bc78"
title: "รอง ผบช.ก. เมิน ทนายตั้ม แต่งตัวรอมา 5 วัน ไม่มีผล ยึดหลักฐานสำคัญได้แล้ว"
description: "รอง ผบช.ก. เมิน ทนายตั้ม แต่งตัวรอมา 5 วัน ไม่มีผล เผยยึดหลักฐานสำคัญใช้พิสูจน์ความผิดหรือความบริสุทธิ์ คาดฝากขังในวันนี้ ค้านประกัน กลัวไปยุ่งข่มขู่พยาน"
category: "HOT_NEWS"
language: "th"
date: 2024-11-08T03:27:13.528Z
---

# รอง ผบช.ก. เมิน ทนายตั้ม แต่งตัวรอมา 5 วัน ไม่มีผล ยึดหลักฐานสำคัญได้แล้ว

[![รอง ผบช.ก. เมิน ทนายตั้ม แต่งตัวรอมา 5 วัน ไม่มีผล ยึดหลักฐานสำคัญได้แล้ว](https://www.khaosod.co.th/wpapp/uploads/2024/11/tum-3.jpg "รอง ผบช.ก. เมิน ทนายตั้ม แต่งตัวรอมา 5 วัน ไม่มีผล ยึดหลักฐานสำคัญได้แล้ว")](https://www.khaosod.co.th/wpapp/uploads/2024/11/tum-3.jpg)

**รอง ผบช.ก. เมิน ทนายตั้ม แต่งตัวรอมา 5 วัน ไม่มีผล เผยยึดหลักฐานสำคัญใช้พิสูจน์ความผิดหรือความบริสุทธิ์ คาดฝากขังในวันนี้ ค้านประกัน กลัวไปยุ่งข่มขู่พยาน**

เมื่อเวลา 09.30 น. วันที่ 8 พ.ย.67 พล.ต.ต.สุวัฒน์ แสงนุ่ม รองผู้บัญชาการตำรวจสอบสวนกลาง เปิดเผยความคืบหน้า การสอบปากคำนายษิทรา เบี้ยบังเกิด หรือทนายตั้ม และภรรยา เมื่อคืนที่ผ่านมา โดยระบุว่าผู้ต้องหาทั้ง 2 คน ยังคงให้การปฏิเสธทุกข้อกล่าวหา และให้การในรายละเอียดในมุมของตนเองที่ต้องการแก้ข้อกล่าวหา พนักงานสอบสวนก็สอบสวนไว้ แต่ก็เป็นสิทธิที่ผู้ต้องหาจะให้การอย่างไรก็ได้ และแก้คำให้การเป็นเรื่องปกติตามขั้นตอน ตราบใดที่ผู้ต้องหายังไม่ลงชื่อรับรองคำให้การ

[![](https://www.khaosod.co.th/wpapp/uploads/2024/11/S__396050438-696x464.jpg)](https://www.khaosod.co.th/wpapp/uploads/2024/11/S__396050438.jpg)

อย่างไรก็ตาม สิ่งที่ผู้ต้องหาให้การก็แสดงให้เห็นเจตนาบางอย่าง แต่ยังไม่สามารถเปิดเผยได้ นอกจากนี้ ทั้งคู่บอกด้วยว่าจะทำหนังสือคำให้การมาชี้แจงเพิ่มเติมภายใน 15 วัน ทั้ง 2 คน ก็ยังมีอาการเครียดตลอดทั้งคืน ซึ่งเป็นเรื่องปกติของการถูกควบคุมตัว แต่ก็ยังไม่ได้ร้องขอสิ่งใดเพิ่มเติม

[![](https://www.khaosod.co.th/wpapp/uploads/2024/11/S__396050437-696x464.jpg)](https://www.khaosod.co.th/wpapp/uploads/2024/11/S__396050437.jpg)

และคาดว่าวันนี้พนักงานสอบสวนจะคุมตัวผู้ต้องหาไปขออำนาจศาลอาญาฝากขัง โดยคัดค้านการประกันตัว เนื่องจากผู้ต้องหามีพฤติการณ์ยุ่งเหยิงกับพยานหลักฐาน ข่มขู่พยาน และมีพฤติการณ์หลบหนี

“ส่วนที่ผู้ต้องหาอ้างว่าไม่ได้หลบหนี แค่ไปทำบุญ ก็ไม่ได้มีผลเปลี่ยนแปลงในเรื่องของพยานหลักฐาน เพียงได้ตัวมาก็ถือว่าดำเนินการแล้วเสร็จ และที่ทนายตั้มอ้างว่า แต่งสูทรอมา 5 วันแล้ว แต่ตำรวจไม่ไปจับกุม ก็ไม่ได้มีผล เพราะต้องขึ้นอยู่กับว่าตำรวจได้พยานหลักฐานที่เพียงพอ ต่อการขออนุมัติศาลออกหมายจับเมื่อใด ดังนั้นจะแต่งตัวรอนานแค่ไหน หากตำรวจไม่มีหมายจับก็ยังจับไม่ได้” พล.ต.ต.สุวัฒน์ กล่าว

พล.ต.ต.สุวัฒน์ กล่าวว่า วันนี้ตำรวจอยู่ระหว่างไปขอศาลอนุมัติหมายเข้าตรวจค้น สำนักงาน ษิทรา ลอว์เฟิร์ม ย่านสาทร ของทนายตั้มในวันนี้ด้วย ส่วนการตรวจค้นเมื่อวาน 2 จุด ก็ยืนยันว่าตำรวจได้ยึดพยานหลักฐานสำคัญที่สามารถใช้พิสูจน์ความผิดหรือความบริสุทธิ์ของทนายตั้มไว้ได้

แต่ยังไม่ขอเปิดเผยรายละเอียด และอายัดบัญชีที่รับเงินจากฝ่ายผู้เสียหาย ซึ่งพยานหลักฐานชัดเจนโดยตรงแล้ว ส่วนทรัพย์สินอื่นๆ ได้รายงานให้ ปปง. ดำเนินการต่อ

ส่วนการขยายผลดำเนินคดีกับผู้ร่วมกระทำความผิดคนอื่นๆ นั้น ยังอยู่ระหว่างการสืบสวนสอบสวน ซึ่งหากพบพยานหลักฐานเชื่อมโยงถึงบุคคลใดก็จะต้องดำเนินคดีเพิ่มเติม แต่ต้องขอระยะเวลาสืบสวนสอบสวนให้ชัดเจนก่อน และจะยังเน้นไปที่คดีปมเงิน 71 ล้านบาท, ค่ารถเบนซ์ 13 ล้านบาท, และค่าออกแบบโรงแรม 9 ล้านบาท และนอกจาก 3 ส่วนนี้แล้ว ก็ยังมีปมเงินอีก 1 ส่วนที่ตำรวจอยู่ระหว่างการดำเนินการ

