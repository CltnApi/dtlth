---
layout: post
code: "ART2411020658CK69SC"
origin_url: "https://www.khaosod.co.th/sports/news_9487240"
image: "https://github.com/user-attachments/assets/caf3b13e-8629-4be5-a3b1-3960050c5515"
title: "เอสที ร่วมโชว์เล่นสเกตบอร์ด เปิด Red Bull Skate Park ในศูนย์กีฬาเบญจกิติ"
description: "กลุ่มธุรกิจ TCP และเรดบูล เอเนอร์จี้ดริงก์ เครื่องดื่มสำหรับคนรุ่นใหม่ เปิดสนาม Red Bull Skate Park สเกตพาร์กสาธารณะในร่มแนวสตรีตที่ใหญ่ที่สุดในประเทศไทย"
category: "SPORTS"
language: "th"
date: 2024-11-02T07:01:59.021Z
---

# เอสที ร่วมโชว์เล่นสเกตบอร์ด เปิด Red Bull Skate Park ในศูนย์กีฬาเบญจกิติ

[![เอสที ร่วมโชว์เล่นสเกตบอร์ด เปิด Red Bull Skate Park ในศูนย์กีฬาเบญจกิติ](https://www.khaosod.co.th/wpapp/uploads/2024/11/de-gea_492f2b9.jpg "เอสที ร่วมโชว์เล่นสเกตบอร์ด เปิด Red Bull Skate Park ในศูนย์กีฬาเบญจกิติ")](https://www.khaosod.co.th/wpapp/uploads/2024/11/de-gea_492f2b9.jpg)

กลุ่มธุรกิจ TCP และเรดบูล เอเนอร์จี้ดริงก์ เครื่องดื่มสำหรับคนรุ่นใหม่ เปิดสนาม Red Bull Skate Park สเกตพาร์กสาธารณะในร่มแนวสตรีตที่ใหญ่ที่สุดในประเทศไทย แลนด์มาร์กใหม่ของการออกกำลังกาย ใจกลางกรุงเทพฯ เอาใจคนรุ่นใหม่ที่ชอบไลฟ์สไตล์แอ็กทิฟสุดมันส์ กับสนามที่มีมาตรฐานด้านความปลอดภัย สามารถให้ทุกคนได้มาปล่อยพลังกันเต็มที่ โดยมีนายชัชชาติ สิทธิพันธุ์ ผู้ว่าราชการกรุงเทพมหานคร นายสราวุฒิ อยู่วิทยา ประธานเจ้าหน้าที่บริหาร กลุ่มธุรกิจ TCP และคณะผู้บริหาร ร่วมพิธีเปิด พร้อมด้วยเหล่านักสเกตบอร์ด นำโดย น้องเอสที-วารีรยา นักกีฬาสเกตบอร์ดอายุน้อยที่สุดในประวัติศาสตร์ทีมชาติไทยในโอลิมปิกเกมส์ ปารีส และศิลปินนักแสดง จันจิ-จันจิรา และ ต้า-นันคุณ ร่วมปล่อยเอเนอร์จี้ โชว์ลีลาสเกตบอร์ด ณ ศูนย์กีฬาเบญจกิติ

นายชัชชาติ สิทธิพันธุ์ ผู้ว่าราชการกรุงเทพมหานคร กล่าวว่า “การออกกำลังกายเป็นสิ่งสำคัญเพื่อการมีสุขภาพที่ดี กรุงเทพมหานครจึงมุ่งส่งเสริมให้มีสถานที่ออกกำลังกายใจกลางเมืองเพื่อให้บริการแก่ประชาชน

สำหรับ “ศูนย์กีฬาเบญจกิติ” เป็นอีกหนึ่งสถานที่ที่รวมกีฬาไว้หลากหลาย ตอบโจทย์ทุกช่วงวัย แต่ยังขาดสนามมาตรฐานที่จะรองรับกีฬาสเกตบอร์ด ซึ่งเป็นกีฬาที่ได้รับการยอมรับในฐานะกีฬาสากล เราจึงร่วมกับกลุ่มธุรกิจ TCP พัฒนา Red Bull Skate Park จนสำเร็จ เป็นพื้นที่สาธารณะ ไม่เสียค่าใช้จ่ายในการเล่น สำหรับการเล่นสเกตบอร์ดทุกระดับฝีมือ และมีมาตรฐานด้านความปลอดภัย สอดคล้องกับความต้องการของคนรุ่นใหม่ เราหวังว่าสนามแห่งนี้จะเป็นแลนด์มาร์กใหม่ของประเทศไทย ส่งเสริมสุขภาพที่แข็งแรง และยกระดับคุณภาพชีวิตที่ดีของประชาชน”

นางมัลลิกา เหลืองนิมิตรมาศ ผู้อำนวยการฝ่ายการตลาดประเทศไทย กลุ่มธุรกิจ TCP กล่าวว่า “กลุ่มธุรกิจ TCP ตอกย้ำเป้าหมาย ‘ปลุกพลัง เพื่อวันที่ดีกว่า’ ที่มุ่งส่งเสริมความเป็นอยู่ที่ดีของคนในสังคม โดยมี ‘เรดบูล’ เอเนอร์จี้ดริงก์ที่อยู่เคียงข้างและเติมพลังให้คนรุ่นใหม่ได้ออกไปทำกิจกรรมตามไลฟ์สไตล์ของตนอย่างไม่หยุดยั้ง ซึ่งสเกตบอร์ดเป็นหนึ่งในกีฬายอดนิยมที่สนับสนุนแอ็กทิฟไลฟ์สไตล์ เราจึงสร้าง Red Bull Skate Park ขึ้น เพื่อเป็นสนามสเกตบอร์ดสำหรับเยาวชนและคนรุ่นใหม่ ที่ต้องการพื้นที่ในการปลดปล่อยพลังอย่างเต็มที่ โดยออกแบบตามมาตรฐานสากลเพื่อให้มั่นใจในความปลอดภัยสำหรับผู้เล่นทุกระดับและมีเอกลักษณ์การออกแบบแนว Street Skateboard เสมือนท้องถนนในไทยที่นักสเกตบอร์ดทั่วโลกชื่นชอบ สนามนี้ไม่เพียงเพิ่มพื้นที่ออกกำลังกาย แต่ยังสะท้อนถึงเอกลักษณ์ของแบรนด์เรดบูลในการสร้างพลัง ส่งต่อความมันส์ พร้อมเป็นส่วนหนึ่งในการพัฒนาศักยภาพนักสเกตบอร์ดรุ่นใหม่ให้ก้าวสู่เวทีระดับโลก”

ภายในงานเปิดสนาม ได้จัดโชว์เล่นสเกตบอร์ด อินสไปร์คนรุ่นใหม่อย่างต่อเนื่อง โดยนักสเกตบอร์ดระดับต้นๆ ของเมืองไทย นำโดย “น้องเอสที” วารีรยา สุขเกษม นักกีฬาสเกตบอร์ดทีมชาติไทย วัย 12 ปี ที่อายุน้อยที่สุดในประวัติศาสตร์ของไทยที่ได้ไปลงแข่งโอลิมปิก ณ กรุงปารีส มาโชว์การเล่นสุดท้าทายในทุกโซนของสนาม รวมทั้งศิลปินนักแสดงที่ชื่นชอบการเล่นสเกตบอร์ดอย่าง จันจิ-จันจิรา และ ต้า-นันคุณ มาร่วมโชว์สเตปการเล่นสเกตบอร์ดแบบได้เอเนอร์จี้สุดๆ

น้องเอสที-วารีรยา สุขเกษม กล่าวว่า “รู้สึกตื่นเต้นและดีใจมากที่ได้มาโชว์การเล่นสเกตบอร์ดในวันนี้ค่ะ อยากเชิญชวนทุกคนที่ชอบสเกตบอร์ดหรืออยากลองเล่น มาเล่นและปล่อยพลังที่นี่กัน สนามนี้เหมาะสำหรับนักสเกตบอร์ดทุกคน ไม่ว่าจะเป็นมือใหม่หรือมืออาชีพ และอยู่ในร่ม ซ้อมได้ทั้งวัน การได้เล่นในสนามที่มีพื้นที่กว้างขวางและมีอุปกรณ์ที่ท้าทายขึ้นในแต่ละโซนแบบนี้ ทำให้สามารถพัฒนาฝีมือได้มากขึ้น นอกจากจะสนุกแล้ว ยังได้ออกกำลังกายและดูแลสุขภาพไปพร้อมๆ กันค่ะ”

Red Bull Skate Park ถือเป็นสเกตพาร์กสาธารณะในร่มแนวสตรีตแบบคอนกรีตที่ใหญ่ที่สุดในประเทศไทย สร้างสรรค์โดยกลุ่มธุรกิจ TCP ร่วมกับ พรีดิวซ์ ผู้นำในวงการสเกตบอร์ดของไทย ซึ่งได้แรงบันดาลใจมาจากจุดกำเนิดของกระทิงแดง (เรดบูล) นั่นก็คือ ประเทศไทย โดยจำลองจุดเล่นสเกตหรือ “สปอต” จากท้องถนนในประเทศไทยที่มีอุปสรรคท้าทายต่างๆ มารวมไว้ด้วยกัน บนพื้นที่กว่า 1,400 ตร.ม. และยังสะท้อนถึงอัตลักษณ์ของเรดบูล ซึ่งเป็นแบรนด์ระดับโลกที่เหล่านักสเกตบอร์ดและนักกีฬาทั่วโลกชื่นชอบ โดยออกแบบมาให้รองรับผู้เล่นได้ทุกระดับ ตั้งแต่ Beginner Zone ที่เหมาะกับผู้เล่นระดับเริ่มต้น Intermediate Zone สำหรับผู้เล่นที่อยากพัฒนาสู่ระดับแข่งขัน และ Advanced Zone ที่ท้าทายพลังและความสามารถของผู้เล่นระดับแอดวานซ์ ยึดการออกแบบที่ได้มาตรฐานระดับสากล พร้อมดีไซน์จุดเล่นต่างๆ ในสนาม ให้เหมาะกับทุกเพศ ทุกวัย ทุกระดับฝีมือ ภายในสนามตกแต่งด้วยลวดลายศิลปะสามมิติผสมกับรูปทรงเรขาคณิตที่สื่อถึงโลกยุคปัจจุบัน และสีสันที่ปลุกพลังสะท้อนถึงแบรนด์เรดบูล ออกแบบโดย พาชา ไวส์ ศิลปินกราฟฟิตี้ชื่อดังจากรัสเซีย ที่ช่วยสร้างเอเนอร์จี้และบรรยากาศสนุกสนาน พร้อมให้มาปล่อยความมันส์กันให้สุด

นอกจาก Red Bull Skate Park จะมีโซนที่หลากหลายและสิ่งอำนวยความสะดวกที่ครบครันแล้ว ยังได้จัดเตรียมกิจกรรมและเวิร์กช็อปต่างๆ เพื่อให้ทุกคนได้เรียนรู้และพัฒนาทักษะการเล่นสเกตบอร์ดอย่างเต็มที่

นอกจากนี้ภายในงานยังมีการจัด Trust Your Energy Fashion Show อวดโฉมเสื้อผ้า Red Bull Capsule Collection เท่ๆ คูลๆ ผสานดีไซน์ทันสมัย จากฝีมือนักศึกษา Raffles International College ผู้ชนะการประกวดทั้ง 3 คน 3 คอลเลกชัน ในโครงการ Red Bull Fashion Competition 2024 เพื่อสนับสนุนเด็กไทยสู่วงการแฟชั่นระดับสากล โดยผลงานจากดีไซน์และแรงบันดาลใจของผู้ชนะที่นำมาแสดงนี้จะถูกนำไปผลิตและวางขายจริง บน shop.tcp.com

Red Bull Skate Park ตั้งอยู่ที่ศูนย์กีฬาเบญจกิติ (ลิงก์แผนที่เดินทาง) เปิดให้บริการฟรี ทุกวัน ตั้งแต่เวลา 4:30 – 22:00 น. สามารถจองใช้บริการผ่าน CSTD Smart Member หรือติดตามข่าวสารได้ทางเฟซบุ๊ก Benchakitti Sports Center