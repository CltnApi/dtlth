---
layout: post
code: "ART2411170916J1HPD8"
origin_url: "https://www.khaosod.co.th/sports/news_9509532"
image: "https://github.com/user-attachments/assets/d66f9ecc-1c97-4eb6-b7e2-262b39c828e6"
title: "ศึกหนูน้อยขาไถ ซูเปอร์แชมป์ สนามแตก กว่า 2 พันคนแห่ร่วม กิจกรรม"
description: "ศึกหนูน้อยขาไถ ชิงแชมป์ประเทศไทย ชิงถ้วยพระราชทานฯ ประจำปี 2567 รอบ TCA ซูเปอร์แชมป์ สนามแตก เด็กและผู้ปกครองร่วมกิจกรรมกว่า 2,000 คน"
category: "SPORTS"
language: "th"
date: 2024-11-17T09:26:51.588Z
---

# ศึกหนูน้อยขาไถ ซูเปอร์แชมป์ สนามแตก กว่า 2 พันคนแห่ร่วม กิจกรรม

[![ศึกหนูน้อยขาไถ ซูเปอร์แชมป์ สนามแตก กว่า 2 พันคนแห่ร่วม กิจกรรม](https://www.khaosod.co.th/wpapp/uploads/2024/11/kiote.jpg "ศึกหนูน้อยขาไถ ซูเปอร์แชมป์ สนามแตก กว่า 2 พันคนแห่ร่วม กิจกรรม")](https://www.khaosod.co.th/wpapp/uploads/2024/11/kiote.jpg)

![](https://www.khaosod.co.th/wpapp/uploads/2024/11/a6-1.jpg)

การแข่งขันจักรยานหนูน้อยขาไถ ชิงแชมป์ประเทศไทย “Thailand Balance Bike Championships 2024” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 รอบ TCA ซูเปอร์แชมป์ ที่สวนกีฬากมล ถนนสุวินทวงศ์ เขตหนองจอก กรุงเทพมหานคร เมื่อวันที่ 17 พฤศจิกายน พิธีเปิดการแข่งขันได้รับเกียรติจาก ดร.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธี พร้อมด้วย “เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์, นายกฤช ภาคากิช เลขานุการ บริษัท ท่าอากาศยานไทย จำกัด (มหาชน), นายกมล-นางปวีณา โชคไพบูลย์กิจ ประธานและรองประธานบริษัทในเครือเอฟบีที ร่วมในพิธี ที่สวนกีฬากมล เขตหนองจอก กทม. เมื่อวันที่ 17 พฤศจิกายน ที่ผ่านมา

นอกจากนี้ยังได้รับเกียรติจาก พลเอกเพิ่มศักดิ์ พวงสาโรจน์ รองประธานที่ปรึกษากิตติมศักดิ์สมาคมกีฬาจักรยานแห่งประเทศไทยฯ, พลเอกวีระกูล ทองมา อุปนายกสมาคมกีฬาจักรยานแห่งประเทศไทยฯ, นายพิมล สัตตบุศย์ รองประธานที่ปรึกษากิตติมศักดิ์สมาคมกีฬาจักรยานแห่งประเทศไทยฯ, พันเอกสุนทร สัมฤทธิสุทธิ์ ที่ปรึกษาสมาคมกีฬาจักรยานแห่งประเทศไทยฯ, นายธงชัย พรเศรษฐ์ อุปนายกสมาคมกีฬาจักรยานแห่งประเทศไทยฯ, นายวิรัตน์ มีนชัยนันท์ ประธานสภาและสมาชิกกรุงเทพมหานคร, นายชัชชญา ขำจันทร์ รองผู้อำนวยการสำนักระบายน้ำ กรุงเทพมหานคร, นายวิชาญ มีนชัยนันท์ ประธานมูลนิธิกู้ภัยร่มไทร, นายมนต์ชัย โชคไพบูลย์กิจ กรรมการผู้จัดการ บริษัท โรงงานฟุตบอลล์ไทย สปอร์ตติ้งกู๊ดส์ จำกัด โดยมีการถ่ายทอดสดทางเฟซบุ๊กไลฟ์ หนูน้อยขาไถ ชิงแชมป์ประเทศไทย และ YouTube : TCA Channel ยอดผู้ชมมากกว่า 10,000 วิว

![](https://www.khaosod.co.th/wpapp/uploads/2024/11/a22.jpg)

ดร.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เปิดเผยว่า สำหรับการแข่งขันในครั้งนี้มีการคัดเลือกนักกีฬาหนูน้อยขาไถมาจากทั่วประเทศเพื่อชิงแชมป์ประเทศไทย นักกีฬาทุกคนตั้งใจฝึกซ้อมกันอย่างมาก นักกีฬาและผู้ปกครองก็เดินทางมาจากทุกภาคของประเทศไทยทั้งทางรถไฟ รถโดยสารประจำทาง และรถยนต์ส่วนตัว มาซ้อมล่วงหน้ากันหลายวันแล้ว กิจกรรมนี้เป็นการเสริมสร้างความรักและส่งเสริมสถาบันครอบครัวได้เป็นอย่างดี นักกีฬาตัวน้อย ๆ ก็มีคุณพ่อคุณแม่ ปู่ย่าตายายมาร่วมกิจกรรมด้วย เด็ก ๆ หนูน้อยขาไถก็ได้เจอเพื่อนใหม่ ๆ ที่สำคัญสนามสวนกีฬากมล มีสนามบีเอ็มเอ็กซ์ที่ได้มาตรฐานสามารถจัดการแข่งขันในระดับนานาชาติได้ วันนี้รู้สึกยินดีมากที่ได้มาเป็นส่วนหนึ่งของการแข่งขันกีฬาหนูน้อยขาไถ รวมทั้งมอบรางวัลให้น้อง ๆ นักกีฬา ผู้ที่ชนะเลิศก็จะได้ครองถ้วยพระราชทานฯ นับเป็นเกียรติแก่วงศ์ตระกูลและเป็นกำลังใจเป็นแรงใจ ที่จะให้เขาได้พัฒนาไปแข่งขันในระดับนานาชาติต่อไป

ด้าน พลเอกเดชา เปิดเผยว่า นับว่าเป็นนิมิตหมายที่ดีที่มีนักกีฬารวมทั้งผู้ปกครองจากทั้ง 4 ภาคของประเทศไทย มาร่วมแข่งขันรอบ TCA ซูเปอร์แชมป์ รวมแล้วกว่า 2,000 คน นอกจากนั้นสมาคมกีฬาจักรยานฯ ยังได้จัดประเภทคลาส B เพื่อเปิดโอกาสให้หนูน้อยที่พลาดหวังจากการแข่งขันในแต่ละภาค และหนูน้อยมือใหม่ได้มาประลองฝีมือกัน เสียดายที่หนูน้อยบางคนที่พ่อแม่พามาสมัครไม่ทันตามเวลาที่กำหนด ซึ่งเราต้องรักษากฎระเบียบการแข่งขันอย่างเคร่งครัด อีกทั้งเพื่อไม่ให้มีการได้เปรียบเสียเปรียบกัน การที่พ่อแม่ปู่ย่าตายายตามาเชียร์บุตรหลานของตัวเองจำนวนมาก ถือว่าประสบความสำเร็จตามวัตถุประสงค์ของการเสริมสร้างความแข็งแกร่งให้แก่สถาบันครอบครัว เด็ก ๆ ก็ได้มารู้จักเพื่อนใหม่ มีสังคมที่กว้างขึ้น พ่อแม่ก็มารู้จักกัน มีการแลกเปลี่ยนความรู้เพื่อพัฒนาบุตรหลานให้มีคุณภาพ

พลเอกเดชา กล่าวอีกว่า สำหรับหนูน้อยแต่ละรุ่นที่ชนะเลิศรอบ TCA ซูเปอร์แชมป์ จะได้ครองถ้วยพระราชทานฯ พร้อมได้รับเสื้อแชมป์ประเทศไทย, เกียรติบัตร และตุ๊กตาช่อดอกไม้ที่ระลึก ส่วนอับดับ 2-10 จะได้รับถ้วยเกียรติยศจากสมาคมฯ, เกียรติบัตร ส่วนหนูน้อยที่แข่งขันคลาส B ที่ได้อันดับ 1-10 ของแต่ละรุ่นจะได้รับถ้วยเกียรติยศ พร้อมเกียรติบัตร และตุ๊กตาช่อดอกไม้ที่ระลึก เมื่อพวกเขาได้รางวัลแล้วก็มีความมั่นใจและภาคภูมิใจ จากนั้นก็จะพัฒนาไปขี่จักรยานบีเอ็มเอ็กซ์ หรือจักรยานประเภทอื่น ๆ ต่อไป การสร้างนักกีฬาต้องสร้างตั้งแต่อายุน้อย ๆ ประการสำคัญคือทำให้เด็ก ๆ ห่างจากเกมมือถือและห่างไกลยาเสพติด สิ่งเหล่านี้คือแผนการทำงานอย่างเป็นระบบของสมาคมกีฬาจักรยานฯ เราทำงานกันอย่างหนักเพื่อพัฒนาวงการกีฬาจักรยานของไทยอย่างไม่หยุดยั้ง

ด้าน นายเกียรติ มันนะรันต์ ผู้ปกครองจากทีมขาไถภูเก็ต กล่าวว่า วันนี้มาให้กำลังใจหลานสาวเพราะเขาสู้จนได้เป็นตัวแทนภาคใต้ บรรยากาศของการแข่งขันรอบ TCA ซูเปอร์แชมป์ จัดได้ดีมากดีกว่าทุกครั้งที่ผ่านมา เป็นบรรยากาศที่อบอุ่นและมีความสุข ผู้ปกครองคนอื่น ๆ ที่มาให้กำลังใจบุตรหลานตัวเองเขาก็รู้สึกสนุกสนานและมีความสุขเช่นเดียวกัน ถึงแม้บุตรหลานจะได้ถ้วยรางวัลหรือไม่ได้ก็ไม่เป็นไร แต่การให้กำลังใจเป็นสิ่งสำคัญที่สุด อยากให้คนไทยยุคใหม่ ๆ มีสถาบันครอบครัวที่อบอุ่นเหมือนสมัยก่อน ตอนแรกในรอบชิงแชมป์ภาคใต้รู้สึกตื่นเต้นแทนหลาน ก็ไม่รู้ว่าหลานจะได้เป็นตัวแทนหรือไม่ เนื่องจากเด็กแข่งกันเยอะมาก ในอนาคตเด็กต้องโตขึ้นก็จะต้องเจอกับการแข่งขันที่เข้มข้นกว่านี้ การแข่งขันหนูน้อยขาไถจึงเป็นการให้เขาเรียนรู้และปรับตัวให้เข้ากับสถานการณ์ตั้งแต่วัยเยาว์ ส่วนผลแพ้ชนะเป็นอีกเรื่องหนึ่ง

นายเจษฎา นาชัยโชติ คุณพ่อ ด.ญ.กวินธาดา นาชัยโชติ ที่ชนะเลิศรุ่นอายุ 1.8-2 ขวบหญิง เปิดเผยว่า ดีใจมากที่ลูกสาวได้แชมป์ประเทศไทย เพราะน้องเพิ่งเล่นจักรยานขาไถได้เพียง 4 เดือนเท่านั้น แต่ทำผลงานได้ขนาดนี้ถือว่าประสบความสำเร็จมาก สำหรับจักรยานขาไถสามารถพัฒนาทักษะของลูก ๆ ได้ทุกส่วน นอกจากนี้พ่อแม่ก็ยังมีโอกาสพากันมาท่องเที่ยวทั้งครอบครัว อยากเชิญชวนพ่อแม่ที่สนใจพาลูกมาเล่นจักรยานหนูน้อยขาไถ ต้องบอกว่าเป็นกิจกรรมที่ดีมาก และอยากฝากถึงองค์กรปกครองส่วนท้องถิ่นทั่วประเทศให้ส่งเสริมกีฬาขาไถ และจัดการแข่งขันอย่างต่อเนื่อง เพราะมีประโยชน์ต่อบุตรหลานอย่างมาก

ขณะที่ นายรักษิต ต้วมศรี หัวหน้ากองบำรุงรักษาโยธา เขื่อนวชิราลงกรณ ซึ่งพาลูกสาว ด.ญ.บุณยาพร ต้มศรี มาแข่งขันรอบ TCA ซูเปอร์แชมป์ รุ่นอายุ 1.8-2 ขวบหญิง กล่าวว่า นับว่าเป็นประสบการณ์ที่ล้ำค่าเป็นอย่างมาก ต้องขอขอบพระคุณท่านพลเอกเดชา เหมกระศรี นายกสมาคมกีฬาจักรยานแห่งประเทศไทยฯ ที่ได้จัดการแข่งขันดี ๆ ครั้งนี้ให้พ่อแม่ผู้ปกครองและเด็ก ๆ มีโอกาสมาแสดงความรัก ความอบอุ่นของครอบครัว และมีโอกาสในการลงแข่งขันด้วย สำหรับน้องบุณยาพรลงแข่งขันเป็นครั้งที่ 2 หลังจากครั้งแรกได้อันดับที่ 2 รอบชิงแชมป์ภาคกลาง ที่เขื่อนวชิราลงกรณ อำเภอทองผาภูมิ ส่วนรอบซูเปอร์แชมป์ ตอนแรกก็คิดว่ามาร่วมกิจกรรมเฉย ๆ แต่ได้อันดับที่ 5 มาครองก็พอใจมาก หลังจากนี้ไปคงต้องตามไปแข่งขันทุกสนามที่สมาคมกีฬาจักรยานฯ จัดขึ้น เพราะเป็นกิจกรรมที่ดีมาก

ด้านผลการแข่งขันหนูน้อยขาไถรอบ TCA ซูเปอร์แชมป์ รุ่นที่น่าสนใจ มีดังนี้ รุ่น Open Big อายุ 5-10 ขวบหญิง ที่ 1 ด.ญ.ณัฐฐิกานต์ ถาวรงามยิ่งสกุล ได้ครองถ้วยพระราชทานฯ, ที่ 2 ด.ญ.สาริศา เฟื่องวิชา, ที่ 3 ด.ญ.ณิชา จุณาพงศ์ / รุ่น Open Big อายุ 5-10 ขวบชาย ที่ 1 ด.ช.วุฒิวัฒน์ สุทธกูล ได้ครองถ้วยพระราชทานฯ, ที่ 2 ด.ช.เพชรรัตน์ แถมยิ้ม, ที่ 3 ด.ช.อชิรกรณ์ บุญยะกาญจน์

รุ่นอายุ 1.8-2 ขวบหญิง ที่ 1 ด.ญ.กวินธาดา นาชัยโชติ ได้ครองถ้วยพระราชทานฯ, ที่ 2 ด.ญ.นัชฌาลี ยุวานนท์, ที่ 3 ด.ญ.นาราชา เยี่ยมสวัสดิ์ / รุ่นอายุ 1.8-2 ขวบชาย ที่ 1 ด.ช.ลลิตพงษ์ สงคราม ได้ครองถ้วยพระราชทานฯ, ที่ 2 ด.ช.พิรัลธร มะลิงาม, ที่ 3 ด.ช.ภูมิรพี แดงพยนต์

รุ่นอายุ 21-2.6 ขวบหญิง ที่ 1 ด.ญ.ธนัญญา คนึงการ ได้ครองถ้วยพระราชทานฯ, ที่ 2 ด.ญ.ปรินณดา วิเชียร, ที่ 3 ด.ญ.กัญจ์ญาดา ศรีวะรมย์ / รุ่นอายุ 21-2.6 ขวบชาย ที่ 1 ด.ช.ณวิณชาร์ล ณ สงขลา ได้ครองถ้วยพระราชทานฯ, ที่ 2 ด.ช.วีรบุรุษ ทิยันต์, ที่ 3 ด.ช.ธีธัชต คงชนะ

รุ่นอายุ 2.7-3 ขวบหญิง ที่ 1 ด.ญ.จารวี อินทรสูต ได้ครองถ้วยพระราชทานฯ, ที่ 2 ด.ญ.สุชญา ชีประวัติชัย, ที่ 3 ด.ญ.อลินดา รุ่งเจริญ / รุ่นอายุ 2.7-3 ขวบชาย ที่ 1 ด.ช.พลณกัณฑ์ ชูเมฆ ได้ครองถ้วยพระราชทานฯ, ที่ 2 ด.ช.นันทิพัฒน์ ดวงจันทร์, ที่ 3 ด.ช.กฤจนัท ธรรมสนิท ส่วนผลการแข่งขันสามารถติดตามได้ที่เว็บไซต์ของสมาคมกีฬาจักรยานฯ www.thaicycling.or.th