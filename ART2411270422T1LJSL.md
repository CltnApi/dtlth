---
layout: post
code: "ART2411270422T1LJSL"
origin_url: "https://www.khaosod.co.th/breaking-news/news_9523020"
image: "https://github.com/user-attachments/assets/1a4ccd2b-b5f0-444d-8a95-ee0def764cb2"
title: "แฉคำพูดคนร้าย โทร.หาเมียหลังยิง 3 ศพ บอกขอเอาอีกชีวิตแล้วจะมอบตัว"
description: "แฉคำพูดคนร้าย โทร.หาเมียหลังยิง 3 ศพ บอกขอเอาอีกชีวิตแล้วจะมอบตัว เจ้าหน้าที่รีบแจ้งไปยังหญิงเป้าหมายคนร้าย ไม่ให้เข้าพื้นที่เกิดเหตุ"
category: "HOT_NEWS"
language: "th"
date: 2024-11-27T04:51:50.439Z
---

# แฉคำพูดคนร้าย โทร.หาเมียหลังยิง 3 ศพ บอกขอเอาอีกชีวิตแล้วจะมอบตัว

[![แฉคำพูดคนร้าย โทร.หาเมียหลังยิง 3 ศพ บอกขอเอาอีกชีวิตแล้วจะมอบตัว](https://www.khaosod.co.th/wpapp/uploads/2024/11/Crazy-shoots-dead_0.jpg "แฉคำพูดคนร้าย โทร.หาเมียหลังยิง 3 ศพ บอกขอเอาอีกชีวิตแล้วจะมอบตัว")](https://www.khaosod.co.th/wpapp/uploads/2024/11/Crazy-shoots-dead_0.jpg)

**แฉคำพูดคนร้าย โทร.หาเมียหลังยิง 3 ศพ บอกขอเอาอีกชีวิตแล้วจะมอบตัว เจ้าหน้าที่รีบแจ้งไปยังหญิงเป้าหมายคนร้าย ไม่ให้เข้าพื้นที่เกิดเหตุ**

จากเหตุการณ์คนร้ายบุกยิง 3 ศพ เหตุเกิดที่บ้านฝายหิน ต.โนนม่วง อ.ศรีบุญเรือง จ.หนองบัวลำภู เจ้าหน้าที่รุดตรวจสอบจุดเกิดเหตุ หลังก่อเหตุได้หลบหนีไปทางอ.นากลาง จากการตรวจสอบผู้เสียชีวิต 2 รายแรกเป็นพ่อลูกกัน โดยพ่อเสียชีวิตในที่เกิดเหตุ ลูกเสียชีวิตที่โรงพยาบาล และอีกศพเป็นเจ้าหน้าที่ชรบ.

ทราบชื่อคนร้ายคือ นายสามารถ อายุประมาณ 57 ปี ขี่มอเตอร์ไซค์แต่งสีน้ำเงิน เสื้อแจ๊คเก็ตสีดำ สอบสวนทราบว่า ก่อนเกิดเหตุคนร้ายขี่รถจักรยานยนต์มา เพื่อเคลียร์กับคนตาย ประเด็นนำบัตรเอทีเอ็มของคนตายไปกดเงินคนพิการที่ได้รับแจก 10,000 บาท โดยคนร้ายกดเอามาใช้ ภายหลังผู้ตายตรวจสอบพบว่าเงินสวัสดิการที่ได้รับ ถูกกดไปก่อนหน้าแล้ว จึงไปแจ้งความกับตำรวจ สภ.ศรีบุญเรือง เนื่องจากทวงถามแล้วไม่ยอมรับ ภายหลังเมื่อไปแจ้งความเจ้าหน้าที่นัดไปเคลียร์ในวันนี้เวลา 10.00 น. แต่สุดท้ายผู้ต้องหามาก่อเหตุใช้อาวุธปืนยิงก่อน

จากนั้นคนร้ายขี่จักรยานยนต์ออกจากหมู่บ้านไปก่อเหตุยิงเจ้าหน้าที่ชรบ. ห่างกัน 2 กิโลเมตร ผู้ตายชื่อนายถาวร ซึ่งกำลังกวาดถนนให้พระบิณฑบาต ก่อเหตุยิง 3 นัดเสียชีวิตคาที่ เพราะเคยไปจับกุม กรณีผู้ก่อเหตุมีอาชีพหาของเก่าขายแล้วไปเอาของชาวบ้านมา

สำหรับความคืบหน้าล่าสุด เมื่อเวลา 11.00 น. วันที่ 27 พ.ย.67 ผู้สื่อข่าวรายงานว่า หลังจากได้เบาะแสคนร้ายขี่รถจักรยานยนต์หลบหนีหลังยิง 3 ศพ ก่อนพบรถจักรยานยนต์ต้องสงสัยจอดทิ้งบริเวณเชิงเขาภูพาน โดยมีชาวบ้านและพยานเห็นชายลักษณะคล้ายคนร้ายเดินขึ้นไปบนเขา โดยเจ้าหน้าที่ได้เร่งรถจักรยานยนต์คันที่จอดที่ทิ้งไว้และกระจายกำลังไล่ล่าคนร้าย

ต่อมาภรรยาของคนร้ายยิง 3 ศพ เปิดใจกับ**ข่าวสดออนไลน์**ว่า หลังสามีไปก่อเหตุยิง 3 ศพในช่วงเช้าเวลา 07.00 น. จากนั้นในเวลา 08.00 น. หลังก่อเหตุสามีได้โทร.มาหาและเล่าเรื่องที่เกิดขึ้นให้ฟัง

“สามียังบอกอีกว่าจะมอบตัวกับเจ้าหน้าที่ แต่ขอไปเจอและไปเคลียร์กับอีก 1 คน ชื่อนางเล็ก อาศัยอยู่ขอนแก่น เพราะมีปัญหาเรื่องเงินๆ ทองๆ เช่นกัน หากเคลียร์เสร็จจะเข้ามอบตัวกับเจ้าหน้าทีทันที”

ภรรยาคนร้าย กล่าวว่า สามีขอเวลาแล้วจะมอบตัว ก่อนก่อเหตุก็ไม่ได้คุยกัน เรื่องส่วนตัวไม่ได้คุยกัน ส่วนตัวเชื่อมีโอกาสที่สามีจะจบชีวิตตัวเอง เพราะตอนนี้เขาไม่มีใครแล้ว

หลังเจ้าหน้าที่ชุดสืบสวนได้เบาะแสของคนร้ายในครั้งนี้ จึงรีบแจ้งไปยังนางเล็กไม่ให้เข้าพื้นที่เกิดเหตุ และให้ไปอาศัยยังพื้นที่ปลอดภัยแล้ว พร้อมระดมกำลังไล่ล่าคนร้ายยิง 3 ศพ