---
layout: post
code: "ART2411140757XQ8JJ7"
origin_url: "https://www.khaosod.co.th/breaking-news/news_9505298"
image: "https://github.com/user-attachments/assets/3757338a-6db3-4d7a-8947-eef7335037ef"
title: "จิราพร โต้คลิปเสียง ยันไม่เคยตั้งนักร้องสาวเป็นคณะทำงาน สั่งฝ่ายกฎหมายจัดการ"
description: "จิราพร โต้คลิปเสียงนักร้องสาว ยันไม่เคยตั้งนักร้องเป็นคณะทำงาน ไม่เคยนำข้อมูลมาประกอบในการตัดสินใจทำงาน ให้ฝ่ายกฎหมายดำเนินการตรวจสอบ หากผิดให้ดำเนินคดีถึงที่สุด"
category: "HOT_NEWS"
language: "th"
date: 2024-11-14T08:12:36.564Z
---

# จิราพร โต้คลิปเสียง ยันไม่เคยตั้งนักร้องสาวเป็นคณะทำงาน สั่งฝ่ายกฎหมายจัดการ

[![จิราพร โต้คลิปเสียง ยันไม่เคยตั้งนักร้องสาวเป็นคณะทำงาน สั่งฝ่ายกฎหมายจัดการ](https://www.khaosod.co.th/wpapp/uploads/2024/11/nam445-2.jpg "จิราพร โต้คลิปเสียง ยันไม่เคยตั้งนักร้องสาวเป็นคณะทำงาน สั่งฝ่ายกฎหมายจัดการ")](https://www.khaosod.co.th/wpapp/uploads/2024/11/nam445-2.jpg)

**จิราพร โต้คลิปเสียงนักร้องสาว ยันไม่เคยตั้งเป็นคณะทำงาน ไม่เคยนำข้อมูลมาประกอบในการตัดสินใจทำงาน ให้ฝ่ายกฎหมายดำเนินการตรวจสอบ หากผิดให้ดำเนินคดีถึงที่สุด**

เมื่อวันที่ 14 พ.ย.67 น.ส.จิราพร สินธุไพร รัฐมนตรีประจำสำนักนายกรัฐมนตรี เปิดเผยผ่านรายการเที่ยงวันทันเหตุการณ์ ทางช่อง 3 ถึงกรณีที่มีคลิปเสียงนักร้องเรียนสาวอ้างว่า “ต้องนำเงินให้พ่อของรมต.น้ำ และได้ตั้งเป็นคณะทำงาน”

น.ส.จิราพร กล่าวว่า ยืนยันไม่รู้จักเป็นการส่วนตัว ไม่เคยคุย ไม่เคยทำงาน ไม่เคยใช้งาน รวมถึงไม่เคยนำข้อมูลมาประกอบการทำงานทั้งสิ้น

“การที่แอบอ้างว่าเป็นคณะทำงาน ถือเป็นข้อมูลเท็จ 100 % อีกทั้งไม่เคยประสานงานหรือแต่งตั้งนักร้องเป็นคณะทำงาน หรือนำข้อมูลมาใช้งาน จะให้ฝ่ายกฎหมายตรวจสอบว่าเป็นการแอบอ้างหรือหมิ่นประมาท เป็นการนำข้อมูลอันเป็นเท็จเข้าสู่ระบบคอมพิวเตอร์หรือไม่ หากพบว่าผิดกฎหมาย จะดำเนินคดีถึงที่สุด”

น.ส.จิราพร กล่าวอีกว่า ส่วนตัวยินดีให้ความร่วมมือกรมสอบสวนคดีพิเศษ หรือดีเอสไอ ในการตรวจสอบ หากเห็นว่ากรณีนี้จะเป็นประโยชน์กับการสอบสวนคดีที่เกี่ยวกับดิไอคอน เพื่อหาข้อเท็จจริงด้วยเหมือนกัน หากเป็นการกระทำผิดกฎหมายจะกระทำผิดไม่ละเว้นแน่นอน

จากนั้น น.ส.จิราพร เปิดใจในกรณีเดียวกับผ่านรายการโหนกระแสด้วยว่า ตอนนี้งง แต่ไม่ได้ตกใจมาก เพราะเราทราบไม่ใช่ข้อเท็จจริง ยืนยันในคลิปการสนทนาของหญิงคนดังกล่าว ที่อ้างให้เป็นคณะทำงานและให้แสง เป็นข้อเท็จ 100 % เพราะไม่เคยทำงาน ไม่เคยใช้งาน เมื่อฟังในคลิปหญิงคนดังกล่าวบอกด้วยว่า ทำงานฟรี เงินเดือนก็ไม่ได้ แล้วแถมเอาเงินมาให้พ่อเราอีก ซึ่งใครที่ติดตามจะทราบว่า คุณพ่อไม่อยู่ในสถานะที่จะทำงานการเมืองได้ หรือไม่ว่าจะติดต่อพ่อหรือติดต่อใคร ก็ชัดเจนเป็นข้อมูลเท็จ เพราะไม่เคยรับประโยชน์จากใคร

“ทุกกรณีที่มีการแอบอ้างเป็นคณะทำงาน เป็นทีมงาน โดยเคยมีคนมาเตือนและแจ้งให้ระวังแล้ว จึงขอแจ้งผ่านรายการว่า ไม่ว่าใครจะแอบอ้างเป็นทีมงานและเรียกรับประโยชน์ อันนั้นคือแอบอ้าง เพราะไม่มีนโยบายนี้ แต่หากจะให้ข้อมูลที่เป็นประโยชน์กับการทำงานก็ยินดีมาก ขออย่าให้หลงเชื่อหรือเสียทรัพย์สิน”น.ส.จิราพรกล่าว

หนุ่ม กรรชัยถามว่า อยากเรียกร้องให้เอาผิดกับคนที่แอบอ้าง น.ส.จิราพร กล่าวว่า แน่นอน ตอนนี้ได้สั่งการฝ่ายกฎหมายให้นำคลิปเสียงมาตรวจสอบว่าผิดกฎหมายใดบ้าง หากได้ข้อมูลครบจะดำเนินการ

หนุ่ม กรรชัย ถามว่ากังวลใจหรือไม่ที่จะถูกครหาเป็นรัฐมนตรีมาเอาผิดประชาชน น.ส.จิราพร กล่าวว่า ไม่ ขอเรียนว่าเรื่องนี้เกี่ยวกับคดีใหญ่ ในเรื่องการสอบสวนเราดำเนินการเต็มที่ หากประชาชนสงสัยในการทำงานของตนหรือหน่วยงานที่เกี่ยวข้อง เราก็มีความจำเป็นต้องป้องตัวเอง เพื่อให้เกิดความกระจ่าง