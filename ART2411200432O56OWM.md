---
layout: post
code: "ART2411200432O56OWM"
origin_url: "https://www.khaosod.co.th/breaking-news/news_9513339"
image: "https://github.com/user-attachments/assets/527f20f0-79d9-44a2-9f62-6fef3f8dfc13"
title: "ทบ.สั่งฟันวินัยร้ายแรง จ่าศาลทหาร เบียดบังเงินประกันตัวผู้ต้องหา ดำเนินคดีอาญา"
description: "ทบ.สั่งฟันวินัย จ่าศาลทหาร มทย.14 เบียดบังเงินประกันตัวผู้ต้องหา ทุจริตต่อหน้าที่ ดำเนินคดีอาญา พร้อมพูดคุยกับผู้เสียหาย หารือแนวทางช่วยเหลือ"
category: "HOT_NEWS"
language: "th"
date: 2024-11-20T04:36:43.760Z
---

# ทบ.สั่งฟันวินัยร้ายแรง จ่าศาลทหาร เบียดบังเงินประกันตัวผู้ต้องหา ดำเนินคดีอาญา

[![ทบ.สั่งฟันวินัยร้ายแรง จ่าศาลทหาร เบียดบังเงินประกันตัวผู้ต้องหา ดำเนินคดีอาญา](https://www.khaosod.co.th/wpapp/uploads/2024/11/solder.jpg "ทบ.สั่งฟันวินัยร้ายแรง จ่าศาลทหาร เบียดบังเงินประกันตัวผู้ต้องหา ดำเนินคดีอาญา")](https://www.khaosod.co.th/wpapp/uploads/2024/11/solder.jpg)

**ทบ.สั่งฟันวินัย จ่าศาลทหาร มทย.14 เบียดบังเงินประกันตัวผู้ต้องหา ทุจริตต่อหน้าที่ ดำเนินคดีอาญา พร้อมพูดคุยกับผู้เสียหาย หารือแนวทางช่วยเหลือ**

เมื่อวันที่ 20 พ.ย.67 ผู้สื่อข่าวรายงานว่า กองทัพบก ออกเอกสารข่าวชี้แจง กรณีที่กองทัพบกได้รับเรื่องร้องเรียน กรณีเจ้าหน้าที่ศาลทหารมณฑลทหารบกที่ 14 จ.ชลบุรี มีพฤติกรรมเบียดบังเงินประกันตัวผู้ต้องหาหรือจำเลยหลายรายนั้น

[![](https://www.khaosod.co.th/wpapp/uploads/2024/11/870282-492x696.jpg)](https://www.khaosod.co.th/wpapp/uploads/2024/11/870282.jpg)

ทางกองทัพบกตรวจสอบแล้วมีเหตุการณ์ดังกล่าวเกิดขึ้นจริง ซึ่งมณฑลทหารบกที่ 14 หน่วยต้นสังกัด ทราบเรื่องและตั้งคณะกรรมการสอบสวน ข้อเท็จจริงแล้วเมื่อวันที่ 31 ต.ค.67 โดยผู้ถูกกล่าวหาเป็นนายทหารสัญญาบัตร สังกัดมณฑลทหารบกที่ 14 ปฏิบัติหน้าที่จ่าศาลทหารมณฑลทหารบกที่ 14 จากการตรวจสอบ ผู้ถูกกล่าวหาเบียดบังเงิน 3 ประเภท ได้แก่ เงินประกัน เงินค่าปรับ และเงินค่าบังคับคดี

โดยไม่นำเงินส่งตามขั้นตอนของระเบียบราชการ เข้าลักษณะเป็นการทุจริตต่อหน้าที่ ซึ่งผู้บัญชาการมณฑลทหารบกที่ 14 มอบอำนาจให้นายทหารพระธรรมนูญผู้ช่วยมณฑลทหารบกที่ 14 แจ้งความดำเนินคดีกับผู้ถูกกล่าวหาตามกฎหมายอาญาและกฎหมายอื่น ต่อพนักงานสอบสวน สภ.เมืองชลบุรีแล้วเมื่อวันที่ 15 พ.ย.67

ขณะเดียวกันทางหน่วยต้นสังกัดก็เตรียมดำเนินการทางวินัยร้ายแรง ตามผลการสอบสวนข้อเท็จจริง, แต่งตั้งคณะกรรมการสอบสวนข้อเท็จจริงความรับผิดทางละเมิดของเจ้าหน้าที่ และมีหนังสือถึงแจ้งข้อเท็จจริงต่อคณะกรรมการป้องกันและปราบปรามการทุจริตในภาครัฐ เขต 2 เพื่อดำเนินคดีต่อไป

โดยในวันพรุ่งนี้ (21 พ.ย.67) ผู้บัญชาการมณฑลทหารบกที่ 14 นัดหมายพูดคุยกับผู้เสียหายเพื่อร่วมหารือแนวทางช่วยเหลือสำหรับกรณีที่เกิดขึ้น

