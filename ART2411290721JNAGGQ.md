---
layout: post
code: "ART2411290721JNAGGQ"
origin_url: "https://www.khaosod.co.th/special-stories/news_9527244"
image: "https://github.com/user-attachments/assets/b0fcb3f1-a044-41c9-ac08-aef6f6812e95"
title: "ครม.รับทราบปรับอัตราค่าตอบแทนบรรจุขรก. ป.ตรีไม่ต่ำกว่า1.8หมื่นบาท ปวช.1.1หมื่น"
description: "ครม.รับทราบ ปรับอัตราค่าตอบแทนบรรจุ ขรก.แรกเข้า ปริญญาตรีไม่ต่ำกว่า 1.8 หมื่นบาท ปวช. 1.1 หมื่นบาท คาดใช้งบ 2,670 ล้านบาท"
category: "SPECIAL_STORIES"
language: "th"
date: 2024-11-29T07:36:09.438Z
---

# ครม.รับทราบปรับอัตราค่าตอบแทนบรรจุขรก. ป.ตรีไม่ต่ำกว่า1.8หมื่นบาท ปวช.1.1หมื่น

[![ครม.รับทราบปรับอัตราค่าตอบแทนบรรจุขรก. ป.ตรีไม่ต่ำกว่า1.8หมื่นบาท ปวช.1.1หมื่น](https://www.khaosod.co.th/wpapp/uploads/2024/11/29gov.jpg "ครม.รับทราบปรับอัตราค่าตอบแทนบรรจุขรก. ป.ตรีไม่ต่ำกว่า1.8หมื่นบาท ปวช.1.1หมื่น")](https://www.khaosod.co.th/wpapp/uploads/2024/11/29gov.jpg)

**ครม.รับทราบ ปรับอัตราค่าตอบแทนบรรจุ ขรก.แรกเข้า ปริญญาตรีไม่ต่ำกว่า 1.8 หมื่นบาท ปวช. 1.1 หมื่นบาท คาดใช้งบ 2,670 ล้านบาท**

เมื่อเวลา 13.00 น. วันที่ 29 พ.ย.2567 ที่มหาวิทยาลัยราชภัฏเชียงใหม่ ศูนย์แม่ริม จ.เชียงใหม่ **นายคารม พลพรกลาง รองโฆษกประจำสำนักนายกรัฐมนตรี** แถลงภายหลังการประชุมคณะรัฐมนตรีนอกสถานที่ (ครม.สัญจร) ว่า ที่ประชุมรับทราบข้อเสนอการปรับอัตราค่าตอบแทนแรกบรรจุและการปรับค่าตอบแทนชดเชยผู้ได้รับผลกระทบ และเพิ่มการครองชีพชั่วคราวของพนักงานราชการ โดยคาดว่าจะใช้งบประมาณ รวมทั้งสิ้น 2,670 ล้านบาท

โดยปีที่ 1 (5 เดือน) จํานวน 830 ล้านบาท และปีที่ 2 (12 เดือน) จํานวน 1,840 ล้านบาท โดยใช้ระยะเวลา เริ่มตั้งแต่วันที่ 1 พ.ค. 67 ถึงวันที่ 30 ก.ย. 68 โดยให้ส่วนราชการใช้จ่ายจากงบประมาณของแต่ละส่วนราชการเป็นลําดับแรก หากไม่เพียงพอให้ใช้จ่ายจากงบประมาณรายจ่ายประจําปี งบกลาง รายการเงินสํารองจ่ายเพื่อกรณีฉุกเฉินหรือจําเป็น ตามที่ คณะกรรมการบริหารพนักงานราชการ (คพร.) เสนอ

โดยการปรับอัตราเงินเดือนแรกบรรจุ และการปรับเงินเดือนชดเชยผู้ได้รับผลกระทบ รวมทั้งการปรับเงินเพิ่มการครองชีพชั่วคราว **สำหรับผู้ที่มีระดับการศึกษาปริญญาตรีจะมีเงินเดือนไม่น้อยกว่า 18,000 บาท และระดับ ปวช. จะมีเงินเดือนไม่น้อยกว่า 11,000 บาท ภายใน 2 ปี**

ทั้งนี้ อัตราเงินเดือนของผู้ที่รับราชการอยู่ก่อน จะต้องไม่น้อยกว่าผู้ที่บรรจุเข้ารับราชการใหม่ โดยใช้คุณวุฒิระดับเดียวกัน และอัตราเงินเดือนหลังการปรับจะต้องไม่ทําให้ผู้ซึ่งเคยได้รับเงินเดือนสูงกว่ากลายเป็นผู้ได้รับเงินเดือนต่ำกว่าผู้ดํารงตําแหน่งประเภทและระดับเดียวกันที่บรรจุในวุฒิเดียวกัน และเพื่อปรับเงินเดือนชดเชยผู้ได้รับผลกระทบซึ่งรับราชการอยู่ก่อนวันที่อัตราเงินเดือนแรกบรรจุใหม่มีผลใช้บังคับ

โดยที่ประชุม ได้มอบหมายให้สํานักงาน ก.พ. ร่วมกับคณะกรรมการบริหารงานบุคคลของข้าราชการประเภทต่าง ๆ และหน่วยงานที่เกี่ยวข้อง ดําเนินการให้เป็นไปตามขั้นตอนที่กําหนดตามกฎหมายว่าด้วยระเบียบข้าราชการแต่ละประเภท รวมทั้งกฎหมายอื่นที่เกี่ยวข้อง เพื่อให้การดําเนินการมีผลใช้บังคับได้ตามกฎหมายและสอดคล้องตามหลักการดังกล่าวต่อไป

นายคารม กล่าวต่อว่า ที่ประชุมได้มอบหมายให้สํานักงาน ก.พ. ประสานกับกระทรวงมหาดไทย กระทรวงการคลัง (กค.) และหน่วยงานที่เกี่ยวข้อง เพื่อให้รับหลักการและแนวทางดําเนินการในเรื่องดังกล่าวไปประกอบการพิจารณาดําเนินการในส่วนของข้าราชการและพนักงานส่วนท้องถิ่นและพนักงานรัฐวิสาหกิจต่อไป