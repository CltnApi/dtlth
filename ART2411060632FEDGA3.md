---
layout: post
code: "ART2411060632FEDGA3"
origin_url: "https://www.khaosod.co.th/entertainment/news_9490986"
image: "https://github.com/user-attachments/assets/f1b0e3dd-62e0-43d2-8f14-6e7378de405c"
title: "ซุปตาร์บันเทิง - ‘พลอยชมพู’ไม่ทิ้งเพลง เห็นการเติบโตของตัวเอง"
description: "รักและชอบการทำเพลง สำหรับศิลปินสาวมากความสามารถ ‘พลอยชมพู’ ญานนีน ภารวี ไวเกล โดยยังมีแพสชั่นไม่เปลี่ยนแปลง ล่าสุดปล่อยผลงานเพลงซิงเกิลใหม่ “ฟ้าผ่า”"
category: "ENTERTAINMENT"
language: "th"
date: 2024-11-06T06:43:14.884Z
---

# ซุปตาร์บันเทิง - ‘พลอยชมพู’ไม่ทิ้งเพลง เห็นการเติบโตของตัวเอง

[![ซุปตาร์บันเทิง - ‘พลอยชมพู’ไม่ทิ้งเพลง เห็นการเติบโตของตัวเอง](https://www.khaosod.co.th/wpapp/uploads/2024/11/poxping-scaled.jpg "ซุปตาร์บันเทิง - ‘พลอยชมพู’ไม่ทิ้งเพลง เห็นการเติบโตของตัวเอง")](https://www.khaosod.co.th/wpapp/uploads/2024/11/poxping-scaled.jpg)

รักและชอบการทำเพลง สำหรับศิลปินสาวมากความสามารถ **‘พลอยชมพู’ ญานนีน ภารวี ไวเกล** โดยยังมีแพสชั่นไม่เปลี่ยนแปลง ล่าสุดปล่อยผลงานเพลงซิงเกิลใหม่ **“ฟ้าผ่า”** ที่เจ้าตัวเดินสายมาโปรโมตเพลงนี้ให้ฟัง

**เพลง “ฟ้าผ่า” เป็นแนวอะไร?**  
**พลอยชมพู** – “เป็นแนวป๊อปร็อก มีความโตมากขึ้น เพลงนี้ได้พี่หยก QEETHA อดีตมือกีตาร์วง Paper planes มาโปรดิวซ์ให้ มีกลิ่นอายความเป็นแทร็ปและร็อกอีโม ที่ผ่านมาไม่ได้มีโอกาสทำเพลงร็อก จนปีนี้มานั่งคิดเราทำเพลงมาทุกแนวแล้ว แต่ยังไม่เคยทำเพลงร็อกสักทีซึ่งเป็นแนวที่อยากทำมาตั้งแต่เด็กๆ แต่จังหวะไม่ได้ จนโตขึ้นได้ลองอะไรหลายๆ อย่าง จนมาถึงแนวร็อกที่ยังไม่เคยทำ ก็อยากลองทำบ้าง

![ซุปตาร์บันเทิง - ‘พลอยชมพู’](https://www.khaosod.co.th/wpapp/uploads/2024/11/ping1.jpg)

_จุดเริ่มต้นเกิดจากเมื่อช่วงต้นปีเริ่มไปเล่นสดงานผับงานเฟสติวัลแล้วลองปรับโชว์ เล่นให้ร็อกมากขึ้น ปรากฏฟีดแบ็กดีมาก แล้วพอเราเล่นในแนวร็อกก็เหมือนมั่นใจในตัวเองมากขึ้น ก็เลยลองทำแนวร็อกที่เป็นของตัวเองจริงๆ ดู (หัวเราะ)”_

**แฟนคลับว่าอย่างไรบ้าง?**  
**พลอยชมพู** – “เขาก็ชอบกันค่ะ พอเป็นแนวเพลงร็อก มันเข้าได้ถึงทั้งแฟนคลับที่เป็นเด็กน้อย และที่โตเป็นผู้ใหญ่ด้วย เพลงนี้ไม่ได้คาดหวังอะไรเลย เนื่องจากทำในบัดเจ็ตค่อนข้างจำกัด โดยเฉพาะเอ็มวีนี้หนูกำกับฯ เอง ทำสตอรี่บอร์ดเอง ตัดต่อเอง จริงๆ ตอนแรกจะไม่ทำเอ็มวีเลย พอดีคนรอบข้างได้ฟังเพลงแล้วคะยั้นคะยอให้ทำ เสียดายเพลง ก็เลยทำดู ทำเล่นๆ”

![ซุปตาร์บันเทิง - ‘พลอยชมพู’](https://www.khaosod.co.th/wpapp/uploads/2024/11/ping2.jpg)

ADVERTISEMENT

**แต่ดูไม่เล่นนะ เล่าเรื่องราวของเอ็มวีหน่อย?**  
**พลอยชมพู** – “เอ็มวีนี้หนูมอบให้เพื่อนหนู ซึ่งเขาเป็นแรงบันดาลใจส่วนหนึ่งให้กับเพลงนี้ เป็นเพื่อนสนิทคนแรกในชีวิตก็ว่าได้ แต่เขาเสียในช่วงที่หนูแต่งเพลงนี้พอดี ก็เลยให้เขาเป็นเนื้อเรื่องหลักของเอ็มวีตัวนี้ ซึ่งก็พูดถึงเรื่องที่เรารำลึกถึงความหลังที่มีความสุขกับคนที่เรารัก แต่สุดท้ายไม่สามารถย้อนเวลากลับไปสู่อดีตได้ ก็รู้สึกสนุกดีที่ได้ทำอะไรใหม่ๆ นอกเหนือจากการทำเพลงบ้าง”

**ทั้งเพลงและเอ็มวีได้ดั่งใจเราไหม หรือเกินกว่าที่คิดไว้?**  
**พลอยชมพู** – “แค่ฟีดแบ็กก็เกินแล้ว เพราะตอนแรกไม่ค่อยมั่นใจว่าทำเองแล้วจะออกมาดีไหม เนื่องจากผลงานก่อนหน้านี้พี่ๆ มือโปรเขาทำกันมา พอมาทำเองก็ไม่แน่ใจว่าคนจะชอบหรือเปล่า ถ้าทำออกมาไม่ดีก็แอบเสียดายเพลงเหมือนกัน ตอนทำก็คิดว่าลองทำไปก่อน ถ้าไม่ดีจริงๆ ค่อยให้พี่ๆ โปรเฟสชั่นแนลเขาแก้ให้ (หัวเราะ) แต่พอทำจริงๆ มันก็ดูได้ ก็เลยแฮปปี้”

**อะไรที่ทำให้อยากไปต่อกับวงการเพลง ทั้งที่ก่อนหน้าโดนดราม่าเกี่ยวกับเพลงมาเยอะ?**  
**พลอยชมพู** – “เพราะยังรู้สึกชอบและรักในการทำเพลง จริงๆ ได้มีโอกาสทำอะไรหลายๆ อย่างนอกเหนือจากงานเพลง แต่สิ่งที่ชอบที่สุดก็ยังเป็นงานเพลงอยู่ดี เรายังไม่หมดแพสชั่น บางทีที่โดนดราม่าจริงๆ ก็มีโมเมนต์ท้อ มาเป็นห้วงๆ เหมือนคลื่นน้ำทะเลที่มีขึ้นมีลง แต่สุดท้ายพอได้ขึ้นเวทีไปร้องเพลงหรือได้มีโอกาสอะไรต่างๆ ที่เกี่ยวกับงานเพลง รู้สึกว่ายังมีความสุขกับการได้ทำมัน ได้ขึ้นเวทีแล้วเหมือนได้เห็นการเติบโตของตัวเอง พอทำงานมากขึ้นก็ได้เรียนรู้อะไรมากขึ้นไปด้วยค่ะ”

![ซุปตาร์บันเทิง - ‘พลอยชมพู’](https://www.khaosod.co.th/wpapp/uploads/2024/11/ping4.jpg)

**หลายคนอยากเห็นเราในสายงานแสดงบ้าง?**  
**พลอยชมพู** – “ถูกถามตลอดเลย จริงๆ ในปีนี้มีติดต่อมาค่อนข้างหลายงาน แต่อยากรับบทที่ค่อนข้างเข้ากับเราจริงๆ และเป็นบทที่ดีกับชื่อเสียงเราด้วย ก็เลยยังไม่ได้รับงานแสดง แต่มีแอบคิดเล่นๆ ว่าถ้ายังไม่มีบทไหนที่เหมาะ เราทำซีรีส์เองเลยดีไหม น่าสนุกดี เมื่อก่อนหนูก็เคยทำเป็นผู้อำนวยการซีรีส์มาก่อน กับพี่แจ๊ค เดอะ โกสต์ ทำเป็นซีรีส์เล็กๆ ซึ่งกระแสตอบรับตอนนั้นก็ดี คิดว่าเรามีประสบการณ์ก็น่าจะทำได้ถ้ามีนายทุนอะไรอย่างเงี้ย (หัวเราะ) อันนี้คิดเล่นๆ นะคะ”

**แล้วบทแบบไหนที่คิดว่าเข้ากับตัวเรา?**  
**พลอยชมพู** – “จริงๆ บทบาทที่เคยเล่นที่ผ่านๆ มาก็รู้สึกว่าเป็นบทที่เข้ากับหนู อย่างหนัง ‘รุ่นพี่’ เป็นอีกบทหนึ่งที่ชอบมากๆ มีความแปลกในเรื่องบุคลิกตัวละคร มีความยูนีก หรืออย่างซีรีส์ที่เคยเล่น หลายๆ คนก็ยังทักอยู่ถึงวันนี้ อย่าง ‘เป็ดIdol’ มีความเป็นวัยรุ่นและเป็นตัวเราด้วย เล่นแล้วเข้ากับเรา”

**ฝากผลงาน?**  
**พลอยชมพู** – “ตอนนี้เพลง ฟ้าผ่า สามารถฟังได้ในทุกสตรีมมิ่งแพลตฟอร์ม และชมเอ็มวีได้ทาง Youtube : JANNINE WEIGEL ยังไงก็ฝากเป็นกำลังใจให้ด้วยนะคะ”

**จิรณัฏฐ์ จงประสพมงคล**