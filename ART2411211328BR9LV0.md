---
layout: post
code: "ART2411211328BR9LV0"
origin_url: "https://www.khaosod.co.th/sports/news_9515894"
image: "https://github.com/user-attachments/assets/e27fcdaa-bbde-4730-b244-cfc447c81db2"
title: "ราชภัฏเพชรบุรี จับมือราชภัฏทั่วประเทศ จัดแข่งฟุตบอลราชภัฏคิงส์คัพ ครั้งที่ 1"
description: "ราชภัฏเพชรบุรี จับมือ มหาวิทยาลัยราชภัฏทั่วประเทศ แถลงข..."
category: "SPORTS"
language: "th"
date: 2024-11-21T13:56:56.536Z
---

# ราชภัฏเพชรบุรี จับมือราชภัฏทั่วประเทศ จัดแข่งฟุตบอลราชภัฏคิงส์คัพ ครั้งที่ 1

[![ราชภัฏเพชรบุรี จับมือราชภัฏทั่วประเทศ จัดแข่งฟุตบอลราชภัฏคิงส์คัพ ครั้งที่ 1](https://www.khaosod.co.th/wpapp/uploads/2024/11/gre.jpg "ราชภัฏเพชรบุรี จับมือราชภัฏทั่วประเทศ จัดแข่งฟุตบอลราชภัฏคิงส์คัพ ครั้งที่ 1")](https://www.khaosod.co.th/wpapp/uploads/2024/11/gre.jpg)

เมื่อวันที่ 21 พ.ย.67 นางสาวศุภมาศ อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานในการแถลงข่าวการแข่งขัน “ฟุตบอลราชภัฏคิงส์คัพ ครั้งที่ 1” ชิงถ้วยพระราชทานพระบาทสมเด็จพระเจ้าอยู่หัว ณ ห้องประชุมพะนอมแก้วกำเนิด อาคารสุเมธตันติเวชกุล มหาวิทยาลัยราชภัฏเพชรบุรี โดยมี ผู้ช่วยศาสตราจารย์ ดร.เสนาะ กลิ่นงาม อธิการบดีมหาวิทยาลัยราชภัฏเพชรบุรี ในฐานะเจ้าภาพจัดการแข่งขันร่วมให้รายละเอียด

![](https://www.khaosod.co.th/wpapp/uploads/2024/11/DSC_1715_0-scaled.jpg)

นางสาวศุภมาศ อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) กล่าวว่า “การจัดการแข่งขันฟุตบอลในครั้งนี้ ถือเป็นพระมหากรุณาธิคุณเป็นล้นพ้นที่พระบาทสมเด็จพระเจ้าอยู่หัว มีต่อพวกเราชาวมหาวิทยาลัยราชภัฏ นอกจากที่ทุกท่านจะน้อมสำนึกในพระมหากรุณาธิคุณของพระบาทสมเด็จพระเจ้าอยู่หัวแล้ว ดิฉันอยากให้ทุกท่านตระหนักในภารกิจ หน้าที่อันยิ่งใหญ่ในฐานะสถาบันอุดมศึกษา ที่มีจำนวนนักศึกษารวมกันมากที่สุดในประเทศไทย วันนี้เรากำลังจะดำเนินกิจกรรมที่ทรงคุณค่าต่อวงการการศึกษา กิจกรรมนี้จะสะท้อนความรัก ความสามัคคี ความเป็นหนึ่งเดียวกันของมหาวิทยาลัยราชภัฏทั่วประเทศ ในนามของรัฐมนตรีว่าการกระทรวง อว. จะช่วยขับเคลื่อนมหาวิทยาลัยราชภัฏในทุกมิติ ไม่ว่าจะเป็นด้านการศึกษา กิจกรรม วิจัยและนวัตกรรมต่าง ๆ เรามาช่วยกันยกระดับคุณภาพการศึกษาของประเทศด้วยพลังของมหาวิทยาลัยราชภัฏผ่านกิจกรรมต่าง ๆ

รองศาสตราจารย์มาลิณี จุโฑปะมา ประธานที่ประชุมอธิการบดีมหาวิทยาลัยราชภัฏ กล่าวว่า “มหาวิทยาลัยราชภัฏทั้ง 38 แห่ง ต่างได้รับพระมหากรุณาธิคุณอย่างหาที่สุดมิได้จากพระบาทสมเด็จพระเจ้าอยู่หัว ที่ได้พระราชทานถ้วยรางวัลและได้พระราชทานพระบรมราชานุญาตนำอักษรพระปรมาภิไธย ว.ป.ร. ประดิษฐานบนถ้วยรางวัลสำหรับมอบให้แก่ผู้ที่ชนะเลิศการแข่งขัน การแข่งขันฟุตบอลในครั้งนี้ ไม่ได้เป็นการแข่งขันฟุตบอลเพียงอย่างเดียว แต่เป็นการแสดงออกถึงความรัก ความเป็นน้ำหนึ่งใจเดียวกันของชาวมหาวิทยาลัยราชภัฏ”

ผู้ช่วยศาสตราจารย์ ดร.เสนาะ กลิ่นงาม อธิการบดีมหาวิทยาลัยราชภัฏเพชรบุรี กล่าวว่า “มหาวิทยาลัยราชภัฏเพชรบุรีได้เตรียมความพร้อมในการจัดการแข่งขันไว้ทุกด้านเรียบร้อยแล้ว ไม่ว่าจะเป็น ความพร้อมของสถานที่ คณะกรรมการจัดการแข่งขัน การอำนวยความสะดวก ระบบรักษาความปลอดภัย โดยจะมีมหาวิทยาลัยจาก 6 ภูมิภาค 16 ทีม เข้าร่วมการแข่งขันในรอบชิงชนะเลิศ ที่กำหนดจัดขึ้นระหว่างวันที่ 27 – 31 มกราคม 2568 และในปีนี้นับว่าเป็นปีที่เป็นมงคลอย่างยิ่ง เนื่องจากมหาวิทยาลัยราชภัฏเพชรบุรีมีอายุครบรอบการก่อตั้ง 100 ปี เราได้ดำเนินกิจกรรมต่าง ๆ อย่างมากมายด้วยความยิ่งใหญ่ เพื่อแสดงศักยภาพของมหาวิทยาลัยที่มีอายุมาอย่างยาวนาน การแข่งขันฟุตบอลในครั้งนี้เป็นการร่วมใจกันในการแสดงออกถึงความรัก ความสามัคคี ความเป็นน้ำหนึ่งใจเดียวกันของชาวราชภัฏทั้ง 38 แห่งทั่วประเทศ ขอให้ทุกท่านร่วมชม ร่วมเชียร์ ร่วมเป็นกำลังใจให้กับลูกศิษย์ของเรา แต่ไม่ว่าผลการแข่งขันจะออกมาเป็นอย่างไร มหาวิทยาลัยราชภัฏใดจะได้รับถ้วยรางวัลพระราชทาน พวกเราคือราชภัฏ คนของพระราชา”

มหาวิทยาลัยราชภัฏเพชรบุรี ขอเชิญชวนทุกท่านเข้าร่วมรับชมการแข่งขันฟุตบอลราชภัฏคิงส์คัพ ครั้งที่ 1 มหาวิทยาลัยราชภัฏทั่วประเทศ ชิงถ้วยพระราชทานพระบาทสมเด็จพระเจ้าอยู่หัว ที่มหาวิทยาลัยราชภัฏเพชรบุรีได้รับเกียรติให้เป็นเจ้าภาพในการจัดการแข่งขันรอบชิงชนะเลิศ ในระหว่างวันที่ 27 – 31 มกราคม 2568 ณ จุลานนท์กีฬาสถาน มหาวิทยาลัยราชภัฏเพชรบุรี