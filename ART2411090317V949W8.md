---
layout: post
code: "ART2411090317V949W8"
origin_url: "https://www.khaosod.co.th/breaking-news/news_9497303"
image: "https://github.com/user-attachments/assets/1954e7a8-14cd-41f9-8002-b54c2a4f897d"
title: "คุกคืนแรก ทนายตั้ม-เมียเครียด เผยเมนูเช้านี้ จัดแดนเลี่ยงคดีดิไอคอน"
description: "คุกคืนแรก เผยสภาพ ทนายตั้ม-เมีย มีอาการเครียด เผยเมนูเช้านี้ กินได้-นอนหลับ เตรียมจัดแดนเลี่ยงเผชิญหน้า ดิไอคอน ส่งนักจิตวิทยาให้คำปรึกษา"
category: "HOT_NEWS"
language: "th"
date: 2024-11-09T03:23:26.278Z
---

# คุกคืนแรก ทนายตั้ม-เมียเครียด เผยเมนูเช้านี้ จัดแดนเลี่ยงคดีดิไอคอน

[![คุกคืนแรก ทนายตั้ม-เมียเครียด เผยเมนูเช้านี้ จัดแดนเลี่ยงคดีดิไอคอน](https://www.khaosod.co.th/wpapp/uploads/2024/11/Attorney-Tums-wife.jpg "คุกคืนแรก ทนายตั้ม-เมียเครียด เผยเมนูเช้านี้ จัดแดนเลี่ยงคดีดิไอคอน")](https://www.khaosod.co.th/wpapp/uploads/2024/11/Attorney-Tums-wife.jpg)

**คุกคืนแรก เผยสภาพ ทนายตั้ม-เมีย มีอาการเครียด เผยเมนูเช้านี้ กินได้-นอนหลับ เตรียมจัดแดนเลี่ยงเผชิญหน้า ดิไอคอน ส่งนักจิตวิทยาให้คำปรึกษา**

วันที่ 9 พ.ย.2567 นางกนกวรรณ จิ๋วเชื้อพันธุ์ ผู้อำนวยการกองทัณฑวิทยา รักษาราชการแทนผู้อำนวยการทัณฑสถานหญิงกลาง ในฐานะรองโฆษกกรมราชทัณฑ์ เปิดเผยภาพรวมหลังเจ้าหน้าที่ราชทัณฑ์คุมตัว นายษิทรา เบี้ยบังเกิด หรือ ทนายตั้ม และภรรยา ไปฝากขังที่เรือนจำพิเศษกรุงเทพมหานครและทัณฑสถานหญิงกลางเป็นคืนแรก

นางกนกวรรณ กล่าวว่า เบื้องต้นทั้งสองคนให้ความร่วมมือกับเจ้าหน้าที่เป็นอย่างดี มีความเครียดเป็นปกติของผู้ต้องขังใหม่ทุกคน แต่ก็ไม่มีอะไรที่จะต้องเฝ้าระวังเป็นพิเศษ โดยทั้งคู่ยังสามารถรับประทานอาหารได้ปกติ

นางกนกวรรณ กล่าวต่อว่า โดยมื้อเช้าของทนายตั้มเป็นข้าวสวย แกงจืดวุ้นเส้น และไข่เจียว ส่วนมื้อเช้าของภรรยาทนายตั้ม เป็นข้าวต้ม และผัดไชโป๊วใส่ไข่ นอกจากนี้ทั้งคู่ก็ยังสามารถนอนหลับได้ แต่ก็อาจมีตื่นบ้างเป็นบางเวลา

นางกนกวรรณ กล่าวอีกว่า ซึ่งก็ยังถือว่าเป็นเรื่องปกติของการเข้าเรือนจำในช่วงแรก ๆ และต้องใช้ระยะเวลาในการปรับตัว โดยทางกรมราชทัณฑ์ก็จะจัดแพทย์และนักจิตวิทยาคอยให้คำปรึกษาแนะนำทั้งในเรื่องสุขภาพกายและสุขภาพจิตตามกระบวนการ

นางกนกวรรณ กล่าวด้วยว่า ทั้งนี้ ทั้งคู่จะต้องอยู่ในแดนกักโรคของเรือนจำพิเศษกรุงเทพมหานครและทัณฑสถานหญิงกลางเป็นเวลา 5 วันตามมาตรการป้องกันโควิด-19 และจะมีการปฐมนิเทศอีก 1 สัปดาห์ ก่อนจะพิจารณาส่งผู้ต้องหาไปควบคุมต่อยังแดนปกติภายในเรือนจำ

นางกนกวรรณ กล่าวว่า ซึ่งทางเจ้าหน้าที่จะพิจารณาเรื่องคู่กรณีของทนายตั้ม ทั้งในส่วนของคดี “ดิไอคอน กรุ๊ป” ที่มีผู้ต้องขังชายอยู่ถึง 11 คน และกระจายอยู่ในแดนต่าง ๆ แดนละ 2-3 คน รวมไปถึงคดีอื่น ๆ เพื่อจัดแดนให้ทนายตั้ม ให้เกิดความเหมาะสม ปลอดภัยและหลีกเลี่ยงการปะทะหรือเผชิญหน้ากัน