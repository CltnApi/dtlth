---
layout: post
code: "ART2411250856O0M07R"
origin_url: "https://www.khaosod.co.th/sports/news_9520491"
image: "https://github.com/user-attachments/assets/940e235a-23be-4b02-8e19-cbb11abff57f"
title: "มักซ์ แฟร์สตัปเปน โวต่อให้ขับ แม็กลาเรน ก็คว้าแชมป์ เอฟวัน ได้"
description: "มักซ์ แฟร์สตัปเปน แชมป์โลกรถ เอฟวัน ตอกกลับเสียงวิจารณ์ว่า ได้แชมป์ ฟอร์มูล่า วัน สมัยที่ 4 เพราะสมรรถนะของรถแข่ง แต่มั่นใจว่าต่อให้ขับรถของแม็ก"
category: "SPORTS"
language: "th"
date: 2024-11-25T09:41:49.743Z
---

# มักซ์ แฟร์สตัปเปน โวต่อให้ขับ แม็กลาเรน ก็คว้าแชมป์ เอฟวัน ได้

[![มักซ์ แฟร์สตัปเปน โวต่อให้ขับ แม็กลาเรน ก็คว้าแชมป์ เอฟวัน ได้](https://www.khaosod.co.th/wpapp/uploads/2024/11/Max1.jpg "มักซ์ แฟร์สตัปเปน โวต่อให้ขับ แม็กลาเรน ก็คว้าแชมป์ เอฟวัน ได้")](https://www.khaosod.co.th/wpapp/uploads/2024/11/Max1.jpg)

มักซ์ แฟร์สตัปเปน แชมป์โลกรถ เอฟวัน ตอกกลับเสียงวิจารณ์ว่า ได้แชมป์ ฟอร์มูล่า วัน สมัยที่ 4 เพราะสมรรถนะของรถแข่ง แต่มั่นใจว่าต่อให้ขับรถของแม็กลาเรน ก็ยังคว้าแชมป์ได้ก่อนจบฤดูกาลอยู่ดี

มักซ์ ซึ่งเข้าอันดับ 5 ในการแข่งขันที่ลาส เวกัส พร้อมทำแต้มทิ้งขาด แลนโด นอร์ริส นักขับอังกฤษของแม็กลาเรน เมอร์เซเดส และยังเหลือการแข่งขันอีก 2 สนาม คว้าแชมป์เอฟวันสมัยที่ 4 ติดต่อกัน แต่ไม่วาย มักซ์ ยังถูกวิจารณ์ว่าด้วยรถของทีม เรดบูลล์ เรซซิ่ง ฮอนด้า ทำให้เขาได้เปรียบคู่แข่ง

ล่าสุด แฟร์สตัปเปน นักขับเนเธอร์แลนด์ ออกมาสวนว่า “ถ้าคนยังวิจารณ์ และคิดว่าผมชนะได้เพราะรถดีที่สุด ผมจะพิสูจน์ว่าพวกเขาคิดผิด ถ้าผมยังไม่ได้เครดิตจากการคว้าแชมป์โลก ผมไม่คิดว่าผมจะทำอะไรได้แล้ว ถามว่าผมจะได้แชมป์ด้วยรถของแม็กลาเรนหรือเปล่า ใช่ ผมทำได้แน่ และอาจจะได้แชมป์โลกเร็วกว่านี้ด้วยซ้ำ”  
“จริงอยู่ที่รถของเราโดดเด่นกว่า แต่ผมไม่คิดว่านั้นเป็นทั้งหมด ผมมีฤดูกาลที่ยอดเยี่ยม ผมกล้าพูดว่า 70%ของซีซั่นนี้เราไม่ใช่รถที่เร็วที่สุด แต่เราสามารถคว้าแชมป์ ซึ่งผมภาคภูมิใจมาก”