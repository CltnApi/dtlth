---
layout: post
code: "ART2411261356IS6OF4"
origin_url: "https://www.khaosod.co.th/entertainment/news_9522608"
image: "https://github.com/user-attachments/assets/aa0b7941-1f68-4020-a917-1ca437e10e39"
title: "โมเมนต์สุดน่ารัก! หลานพายายอายุ 91 ปี มาติ่ง 'ฟิล์ม ธนภัทร'"
description: "โมเมนต์สุดน่ารัก! หลานพายายอายุ 91 ปี มาติ่ง 'ฟิล์ม ธนภัทร' ติดขอบเวที หลังจากคุณยายเป็นแฟนคลับติดตามตลอด ชี้ถ้ายายมีความสุข คนในบ้านก็สุขตามไปด้วย"
category: "ENTERTAINMENT"
language: "th"
date: 2024-11-26T19:46:05.321Z
---

# โมเมนต์สุดน่ารัก! หลานพายายอายุ 91 ปี มาติ่ง 'ฟิล์ม ธนภัทร'

[![โมเมนต์สุดน่ารัก! หลานพายายอายุ 91 ปี มาติ่ง 'ฟิล์ม ธนภัทร'](https://www.khaosod.co.th/wpapp/uploads/2024/11/film-2.jpg "โมเมนต์สุดน่ารัก! หลานพายายอายุ 91 ปี มาติ่ง 'ฟิล์ม ธนภัทร'")](https://www.khaosod.co.th/wpapp/uploads/2024/11/film-2.jpg)

**โมเมนต์สุดน่ารัก! หลานพายายอายุ 91 ปี มาติ่ง ‘ฟิล์ม ธนภัทร’ ติดขอบเวที หลังจากคุณยายเป็นแฟนคลับติดตามตลอด ชี้ถ้ายายมีความสุข คนในบ้านก็สุขตามไปด้วย**

จากโพสต์สุดไวรัลในติ๊กต็อก @nilesuman ได้โพสต์คลิปหลานพายายไปติ่ง “ฟิล์ม ธนภัทร” แม้คุณยายจะอายุมากเดินลำบาก จนต้องนั่งรถเข็นไปร่วมกิจกรรม แต่ทั้งยายและหลานก็ต่างมีความสุขกับการได้มาหาฟิล์มในครั้งนี้

ล่าสุดเวลา 17.30 น. วันที่ 26 พ.ย. คุณไนล์ เจ้าของโพสต์ดังกล่าว ได้เปิดใจกับ ‘ข่าวสดออนไลน์’ ระบุว่า ปีนี้ยายของตน หรือ ยายพิมพรรณอายุ 91 ปี เวลาอยู่บ้านก็จะเริ่มเบื่อ ๆ ชวนไปไหนมาไหนก็จะไม่ค่อยอยากไป แต่ตนทราบว่าคุณยายเป็นแฟนคลับของ ฟิล์ม ธนภัทร และ แจม รชตะ จากเรื่อง “คุณชาย” ยายชอบสองคนนี้มาก

ต่อมาตนเห็นข่าวว่า ฟิล์ม ธนภัทร จะเดินทางมาโชว์ตัวที่งานหนึ่งในห้างใกล้บ้าน ตนเลยแกล้งชวนยาย โดยถามว่ายายอยากไปหาฟิล์มไหม ยายก็ถามตนกลับมาว่า “แล้วไนล์อยากไปหรือเปล่า” ซึ่งตนรู้ทันทีเลยว่า ถ้ายายถามกลับมาแบบนี้แสดงว่ายายอยากไป สุดท้ายตนเลยตัดสินใจพาคุณคุณยายหา ฟิล์ม ธนภัทร เมื่อเวลาประมาณเกือบ 18.00 น. วันที่ 22 พ.ย. ช่วงหลังจากที่ตนเลิกงาน

คุณยายที่ตอนนี้หูไม่ค่อยดีนัก คุณไนล์จึงทำการพิมพ์คำถามบนโทรศัพท์แล้วเปิดให้ยายอ่าน ยายก็เล่าถึงความรู้สึกที่ได้ไปเจอ ฟิล์ม ธนภัทร ในวันนั้นว่า ยายรู้สึกดีใจมากที่ได้ไปดู ฟิล์ม ธนภัทร ยายฟังข่าวเรื่อย ๆ หลานก็คอยมาบอกตลอดว่าเขาไปแสดงที่ไหน ยายก็สนใจอยู่ แม้ยายจะเดินได้ไม่ค่อยดีนัก แต่หลานก็พาไป ยายดูผ่านโทรทัศน์มาโดยตลอด

อย่างวันนั้นก็รู้สึกว่าคนเยอะ ต้องมาอีกมุมถึงจะได้เห็นฟิล์มใกล้ ๆ ด้านคุณไนล์ก็เสริมอีกว่าวันนั้นมีคุณแม่ของตนคอยช่วยดูแลคุณยายอยู่ด้วย

ADVERTISEMENT

คุณยายยังเล่าให้ฟังอีกว่า ยายชอบฟิล์มเพราะเขาน่ารัก แสดงก็น่ารัก แสดงหนังอะไรยายก็ต้องตามดูจนจบทุกเรื่อง ชอบตั้งแต่เรื่องคุณชายทั้งฟิล์มทั้งแจมน่ารักทั้งคู่เลย ชอบมาก

ซึ่งการพายายไปติ่งในครั้งนี้ ตนไม่ได้กะจะพายายไปอยู่หน้าเวทีบริเวณที่คนเยอะขนาดนั้น ขอแค่ซักมุมที่อาจจะไกลหน่อยหรืออยู่ข้างหลังแต่เห็นฟิล์มเดินผ่าน ยายก็ดีใจแล้ว ตนจึงพยายามเลือกจุดที่เหมาะสมกับคุณยายและยังสามารถเห็นฟิล์มชัด ๆ ได้อยู่ ซึ่งโชคดีมากที่มีพื้นที่ข้างหลังเวทีที่ฟิล์มเดินมาอยู่แล้ว และเจ้าหน้าที่ก็อนุญาตให้แฟนคลับไปรออยู่ได้

คุณไนล์อธิบายเพิ่มเติมว่า คุณยายเดินลำบากแล้วจึงต้อนั่งรถเข็นไป แต่ด้วยความที่อยากเห็นฟิล์ม ยายถึงกับลุกจากรถเข็นไปยืนเกาะตรงที่จับ บรรดาแฟนคลับคนอื่น ๆ ที่กำลังยืนถ่ายรูปอยู่ พอเห็นคุณยายพยายามจะเกาะก็แหวกทางให้คุณยายยืนตำแหน่งที่ตนไปรอตอนนั้นก็ค่อนข้างโชคดีมากเพราะว่าใกล้พอดี ตอนช่วงที่ฟิล์มขึ้นเวที ตนก็พายายขึ้นไปชั้นสองเพื่อจะได้สามารถมองลงมาจากข้างล่างได้แบบชัด ๆ พร้อมเล่าความประทับใจว่าแฟนคลับ ฟิล์ม ธนภัทร ทุกคนก็น่ารักมาก ๆ

นอกจากนี้ครอบครัวของตนพยายามหากิจกรรมใหม่ ๆ ให้คุณยายทำเป็นระยะ พยายามหาอะไรที่คนแก่สามารถทำได้ เช่น พาไปกินข้าว ไปวัด ให้เขารู้สึกตื่นเต้นและสนุก เพราะว่าบางทีการอยู่บ้านเฉย ๆ อาจจะทำให้เขาซึมได้ ถ้าเราหาอะไรใหม่ ๆ ให้ทำ เขาก็จะมีความสุข อารมณ์ดี คนในบ้านก็จะพลอยมีความสุขอารมณ์ดีไปด้วย

ทั้งนี้ตนอยากจะฝากให้ทุกคนที่มีคนแก่อยู่ที่บ้าน ตนเข้าใจว่าการดูแลคนแก่สมัยนี้ค่อนข้างลำบากนิดนึง แต่ว่าถ้าราดูแลเขาให้มีสุขภาพจิตที่ดี มีความสุขในทุกๆวัน เราก็จะแฮปปี้ไปด้วย ตนเชื่อว่าการที่เราใช้เวลากับเขา ไม่ว่าจะมากน้อย มันก็เป็นความสุขของเขาแล้ว อยากให้ทุกคนหันมาใส่ใจคนแก่ที่อยู่ที่บ้านมากขึ้น ด้านคุณยายก็ฝากทิ้งท้ายไว้ว่า อยากจะให้หลานพาไปอีก ถ้าฟิล์มและแจมมาแสดงที่ไหน ยายก็อยากไป ถ้าไปไม่ได้ก็จะให้หลานเข็นรถพาไป