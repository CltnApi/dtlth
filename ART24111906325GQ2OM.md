---
layout: post
code: "ART24111906325GQ2OM"
origin_url: "https://www.khaosod.co.th/special-stories/news_9512004"
image: "https://github.com/user-attachments/assets/a5cdb31d-3c26-47c0-89a0-ca87ec74d2be"
title: "หนุ่มขับเทสล่า หัวร้อนปาดบนทางด่วน กราบขอโทษคู่กรณี เปิดไทม์ไลน์แจงไม่ได้หนี 
                    หนุ่มขับเทสล่าหัวร้อน อ้างทะเลาะแฟน เผยเครียดจนเข้า รพ. รถก็ยืมคนอื่นมาโผล่มอบตัวแล้ว หนุ่มขับเทสล่า ปาดบนทางด่วน แจ้งข้อหาหนัก ส่งฟ้องศาลพรุ่งนี้"
description: "หนุ่มขับเทสล่า หัวร้อนปาดบนทางด่วน กราบขอโทษคู่กรณี เปิดไทม์ไลน์แจงไม่ได้หนี ขอปรับตัวใหม่ ไม่ทำพฤติกรรมแบบนี้อีกแล้ว ตร.นำตัวส่งศาลฝากขัง "
category: "SPECIAL_STORIES"
language: "th"
date: 2024-11-19T06:41:36.954Z
---

# หนุ่มขับเทสล่า หัวร้อนปาดบนทางด่วน กราบขอโทษคู่กรณี เปิดไทม์ไลน์แจงไม่ได้หนี 
                    หนุ่มขับเทสล่าหัวร้อน อ้างทะเลาะแฟน เผยเครียดจนเข้า รพ. รถก็ยืมคนอื่นมาโผล่มอบตัวแล้ว หนุ่มขับเทสล่า ปาดบนทางด่วน แจ้งข้อหาหนัก ส่งฟ้องศาลพรุ่งนี้

[![หนุ่มขับเทสล่า หัวร้อนปาดบนทางด่วน กราบขอโทษคู่กรณี เปิดไทม์ไลน์แจงไม่ได้หนี ](https://www.khaosod.co.th/wpapp/uploads/2024/11/tesla-sorry.jpg "หนุ่มขับเทสล่า หัวร้อนปาดบนทางด่วน กราบขอโทษคู่กรณี เปิดไทม์ไลน์แจงไม่ได้หนี ")](https://www.khaosod.co.th/wpapp/uploads/2024/11/tesla-sorry.jpg)

**หนุ่มขับเทสล่า หัวร้อนปาดบนทางด่วน กราบขอโทษคู่กรณี เปิดไทม์ไลน์แจงไม่ได้หนี ขอปรับตัวใหม่ ไม่ทำพฤติกรรมแบบนี้อีกแล้ว ตร.นำตัวส่งศาลฝากขัง**

กรณีเพจ “ควายหลุดถนน v1” โพสต์คลิปวิดีโอ ความยาวประมาณ 3 นาที เป็นรถยนต์ ยี่ห้อเทสล่า สีขาว ขับในลักษณะปาดซ้ายปาดขวา หน้ารถของผู้ใช้ทางคันอื่น บนทางพิเศษศรีรัช ทราบต่อมาผู้ก่อเหตุคือ **นายปิติพัฒน์ (สงวนนามสกุล)** พนักงานสอบสวน กก.2 บก.จร. จึงแจ้งข้อหา “ขับรถไม่คำนึงถึงความปลอดภัยหรือความเดือดร้อนของผู้อื่น” พร้อมยึดรถยนต์คันดังกล่าวไว้เป็นของกลางชั่วคราวจนกว่าศาลจะพิจารณาเสร็จสิ้น

โดยนายปิติพัฒน์ ให้การรับสารภาพตลอดข้อกล่าวหา และปรับข้อหาใบขับขี่สิ้นอายุเป็นพินัย 2,000 บาท ก่อนนัดส่งฟ้องต่อศาลแขวงดุสิต

ต่อมาเมื่อ เวลา 12.00 น. วันที่ 19 พ.ย.2567 พนักงานสอบสวน กก.2 บก.จร. นำตัว **นายปิติพัฒน์** ส่งฟ้องยัง ศาลแขวงดุสิต แขวงถนนนครไชยศรี เขตดุสิต โดย นายปิติพัฒน์ มีความยินดีที่จะให้สัมภาษณ์ต่อสื่อมวลชน ถึงเรื่องดังกล่าว

นายปิติพัฒน์ กล่าวว่า ตนร้องขอให้เจ้าหน้าที่ตำรวจ ประสานกับคู่กรณีเพื่ออยากกราบขอโทษกับคู่กรณีและครอบครัว รู้สึกผิดมากกับเหตุการณ์ที่เกิดขึ้น แต่คู่กรณีปฏิเสธที่จะพบ ตนขอใช้พื้นที่ตรงนี้ ชี้แจงถึงไทม์ไลน์ที่สื่อหรือสังคมเข้าใจผิดว่าตนมีเจตนาหลบเลี่ยงความผิด

[![](https://www.khaosod.co.th/wpapp/uploads/2024/11/S__30392434_0-696x392.jpg)](https://www.khaosod.co.th/wpapp/uploads/2024/11/S__30392434_0.jpg)

จริงๆแล้วตนก่อเหตุเมื่อวันที่ 13 พ.ย. คลิปเริ่มลงวันที่ 14 พ.ย. จากนั้นวันที่ 15 พ.ย.ตนมารายงานตัว วันที่ 16 พ.ย. ตนเข้าโรงพยาบาล เนื่องจากเกิดความเครียด วันที่ 17 พ.ย. ให้ทนายนำรถส่งมอบตำรวจ วันที่ 18 พ.ย.เข้ารับทราบข้อกล่าวหา และวันนี้ก็มาศาล ซึ่งทุกขั้นตอนก็เป็นไปตามกระบวนการ

ส่วนสาเหตุที่แสดงพฤติกรรมการขับรถแบบนั้น เพราะอยู่มีความเครียด ทะเลาะกับแฟนเรื่องเปิด gps แล้วบอกทางผิด ซึ่งทางคู่กรณีไม่ได้ทำอะไรให้กับตนเลย แต่ตนกลับทำกิริยาที่ไม่เหมาะสมแบบนั้น ซึ่งหลังจากที่ตนลงจากทางด่วนก็รู้สึกผิด แล้วตำหนิตัวเองว่าทำอะไรลงไป  
[![](https://www.khaosod.co.th/wpapp/uploads/2024/11/Tesla455-9-1-696x392.jpg)](https://www.khaosod.co.th/wpapp/uploads/2024/11/Tesla455-9-1.jpg)

นายปิติพัฒน์ กล่าวต่อว่า อยากกราบขอโทษคู่กรณีที่แสดงกิริยาที่เป็นภัยต่อสังคม หลังจากนี้จะไม่แสดงพฤติกรรมดังกล่าวไม่ว่ากับใครทั้งสิ้น และจะปรับตัวใหม่ กราบขอโทษผู้มีส่วนเกี่ยวข้อง รถเทสล่าที่มีสีเดียวกัน หรือกลุ่มรถอีวีด้วยกันผู้ใช้รถใช้ถนนทุกคน และยอมรับผิดทุกข้อกล่าวหา