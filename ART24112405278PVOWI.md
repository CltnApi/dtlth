---
layout: post
code: "ART24112405278PVOWI"
origin_url: "https://www.khaosod.co.th/special-stories/news_9518937"
image: "https://github.com/user-attachments/assets/5ad04ed2-465e-490c-846a-48e49ce4fd74"
title: "เปิดใจ \"น้องเกล้า\" เด็กชายวัย12 ช่วยสาววัย17 โดดแม่น้ำเจ้าพระยา"
description: "เปิดใจ \"น้องเกล้า\" เด็กชายวัย 12 ปี ช่วยสาววัย 17 ปี กระโดดแม่น้ำเจ้าพระยา \"พี่อยากตาย แต่ตอนนี้ไม่อยากตายแล้ว\" เล่านาทีนั่งปลอบ เตือน อย่าทำแบบนี้อีก"
category: "SPECIAL_STORIES"
language: "th"
date: 2024-11-24T06:06:08.353Z
---

# เปิดใจ "น้องเกล้า" เด็กชายวัย12 ช่วยสาววัย17 โดดแม่น้ำเจ้าพระยา

[![เปิดใจ "น้องเกล้า" เด็กชายวัย12 ช่วยสาววัย17 โดดแม่น้ำเจ้าพระยา](https://www.khaosod.co.th/wpapp/uploads/2024/11/Nong-Klao.jpg "เปิดใจ "น้องเกล้า" เด็กชายวัย12 ช่วยสาววัย17 โดดแม่น้ำเจ้าพระยา")](https://www.khaosod.co.th/wpapp/uploads/2024/11/Nong-Klao.jpg)

**เปิดใจ “น้องเกล้า” เด็กชายวัย 12 ปี ช่วยสาววัย 17 ปี กระโดดแม่น้ำเจ้าพระยา “พี่อยากตาย แต่ตอนนี้ไม่อยากตายแล้ว” เล่านาทีนั่งปลอบ เตือน อย่าทำแบบนี้อีก**

จากกรณีโซเชียลมีการแชร์คลิปเหตุการณ์ ที่กลุ่มเด็กชายวัย 12 ปี ได้เข้าช่วยเหลือ หญิงสาววัย 17 ปี กระโดดสะพานกรุงเทพ ฝั่งบางคอแหลม โดยมีการแชร์ภาพเหตุการณ์ดังกล่าวและชื่นชมกลุ่มเด็ก ๆ เป็นอย่างมาก

ผู้สื่อข่าวจึงเดินทางไปพบน้องวัย 12 ปี กับคุณแม่ที่บ้านพัก ซึ่งเปิดเป็นร้านขายข้าวต้ม ชื่อ ร้าน3ท ข้าวแกง&ข้าวต้มกุ้ย3บาท ภายในซอยเจริญกรุง 107 แยก 14 ถนนเจริญกรุง แขวงบางคอแหลม เขตบางคอแหลม กรุงเทพมหานคร เพื่อพบกับ น้องเกล้า อายุ 12 ปี โรงเรียนแห่งหนึ่ง ป.3/1 และ น.ส.ศุภวรรณ (ขอสงวนนามสกุล) อายุ 31 ปี แม่น้องเกล้า ฮีโร่ที่เข้าช่วยเหลือ

เปิดใจ “น้องเกล้า” เด็กชายวัย 12 ปี ช่วยสาววัย 17 ปี กระโดดแม่น้ำเจ้าพระยา “พี่อยากตาย แต่ตอนนี้ไม่อยากตายแล้ว” เล่านาทีนั่งปลอบ เตือน อย่าทำแบบนี้อีก

น้องเกล้า กล่าวว่า ในช่วงแรกตนตกปลาอยู่ด้านบนสะพาน เบ็ดดันไปเกี่ยวติดสิ่งของ จึงเดินลงไปใต้สะพาน เพื่อทำการแก้ไข ปรากฏว่าได้ยินเสียงสิ่งของตกลงมาดังตูม พบว่ามีคนกระโดดลงมาจากสะพาน จึงว่ายน้ำไปช่วยเหลือ ดึงแขนผู้หญิงดังกล่าวเข้าฝั่ง

น้องเกล้า กล่าวต่อว่า โดยมีบางช่วงบางตอน หญิงสาวดังกล่าวได้พูดขึ้นว่า “พี่อยากตาย แต่ตอนนี้คิดได้แล้วไม่อยากตาย” ช่วงที่ว่ายน้ำออกไปช่วยก็ไกลพอสมควร ซึ่งระยะจากฝั่งถึงต่อหม้อ 50 เมตร ความสูงจากสะพานลงน้ำ ประมาณ 20 เมตร

[![](https://www.khaosod.co.th/wpapp/uploads/2024/11/24-ช่วย2.jpg)](https://www.khaosod.co.th/wpapp/uploads/2024/11/24-ช่วย2.jpg)

น้องกล้า กล่าวอีกว่า โดยเสียงแรกหลังจากตกน้ำ คือ “ช่วยกูด้วย กูไม่อยากตาย” ช่วงที่ดึงหญิงสาวดังกล่าวเข้าฝั่ง พบว่าหญิงดังกล่าวยังไม่หมดสติ ในช่วงบนฝั่ง มีเพื่อนที่อยู่ด้วยกัน 4 คน ซึ่งเป็นเพื่อนโรงเรียนเดียวกัน โดยมีตนคนเดียวที่ว่ายน้ำเป็น

น้องเกล้า กล่าวด้วยว่า พอหลังจากขึ้นฝั่งได้ หญิงดังกล่าวให้พวกตนไปเอาโทรศัพท์บนสะพาน เพื่อนโทรหาเพื่อนของหญิงดังกล่าว โดยบอกว่า น้องช่วยโทรศัพท์หาเพื่อนพี่หน่อย หลังจากนั้นก็โทรให้ โดยปลายสายพอคุยแล้วไม่ค่อยเชื่อ ตนเลยยื่นโทรศัพท์ให้ รปภ. ช่วยคุยก่อนที่จะหายาดมมาให้หญิงดังกล่าวดม เพราะหญิงสาวดังกล่าวลักษณะหมดแรง

[![](https://www.khaosod.co.th/wpapp/uploads/2024/11/24-ช่วย3.jpg)](https://www.khaosod.co.th/wpapp/uploads/2024/11/24-ช่วย3.jpg)

น้องเกล้า กล่าวว่า โดยมีบางจังหวะ หญิงได้พูดว่า อยากตายแล้ว และร้องไห้ ตนก็ได้ปลอบใจ หลังจากนั้นก็มีกลุ่มเพื่อนผู้หญิงและผู้ชายของหญิงดังกล่าวมา โดยกล่าวคำขอบคุณกับตนเอง ก่อนที่พ่อจะมารับกลับบ้าน ตอนที่ลงไปช่วยตนก็กลัวว่าจะจมน้ำเหมือนกัน ตนอยากบอกกับหญิงดังกล่าวว่า “อย่าทำแบบนี้อีก ถ้าผมไม่อยู่ตรงนั้นจะไม่มีใครช่วย”

ด้าน น.ส.ศุภวรรณ กล่าวว่า ตอนแรกตนก็ไม่เชื่อว่าลูกชายจะกระโดดน้ำไปช่วยหญิงสาวดังกล่าว เพราะว่าน้องเด็กเกิน และอีกอย่างเป็นแม่น้ำเจ้าพระยาด้วย ที่ทราบเรื่องเพราะมีคนโทรศัพท์มาบอก เลยให้พ่อไปรับกลับ



น.ส.ศุภวรรณ กล่าวต่อว่า โดยหลังจากกลับบ้าน ไม่ได้เล่าเรื่องราวที่เกิดขึ้น คาดว่าจะกลัวโดนตี ตนจึงถาม ก่อนที่น้องเจ้าเล่าเรื่องราวที่เกิดขึ้น ตนรู้สึกดีใจที่ได้มีลูกชายที่ช่วยเหลือคนอื่น และมีความกล้าหาญ ดีใจกับการกระทำของลูก ตนก็ได้แต่เพียงบอกให้ระวังในการช่วยเหลือคนอื่น

น.ส.ศุภวรรณ กล่าวอีกว่า ตนไม่คิดว่าลูกที่กล้ากระโดดลงไปแบบนั้น ตนก็อยากจะบอกกับหญิงสาวดังกล่าวว่า จะทำอะไรให้คิดและไตร่ตรองให้ดี เพราะชีวิตคนเราสามารถแก้ไขปัญหาและเดินได้ต่อไปเรื่อย ๆ

ทั้งนี้ เหตุการณ์ดังกล่าว เกิดขึ้นเมื่อเวลา 19.13 น.ของวันที่ 22 พ.ย.ที่ผ่านมา ทางเจ้าหน้าที่ตำรวจและอาสาสมัครมูลนิธิป่อเต็กตึ๊ง ได้รับแจ้งเหตุ มีหญิงสาวทำร้ายตัวเองด้วยการกระโดดสะพานกรุงเทพ ฝั่งพระนคร จึงเดินทางไปตรวจสอบ

พบหญิงสาวดังกล่าว ทราบชื่อ น.ส.เอ (นามสมมติ) อายุ 17 ปี โดยมีกลุ่มเด็กนักเรียนวัยปฐมศึกษาเข้าช่วยเหลือและลากขึ้นฝั่งมารอรถพยาบาลของอาสาสมัครมูลนิธิป่อเต็กตึ๊ง ช่วยเหลือต่อก่อนนำส่งโรงพยาบาลเจริญกรุงประชารักษ์ เพื่อตรวจร่างกายก่อนที่ญาติจะรับตัวกลับบ้านพัก