---
layout: post
code: "ART24110305522DHHME"
origin_url: "https://www.khaosod.co.th/sports/news_9488167"
image: "https://github.com/user-attachments/assets/6353b57e-1738-42b4-8079-a7bb62dc1435"
title: "มงคล ทศไกร กองหน้าจอมเก๋าประกาศแขวนสตั๊ดอย่างเป็นทางการ ในวัย 37 ปี"
description: "\"จ่าเย็น\" มงคล ทศไกร อดีตกองหน้าทีมชาติไทย ประกาศแขวนสตั๊ดอย่างเป็นทางการด้วยวัย 37 ปี พร้อมระบุ ทุกช่วงเวลาเป็นความทรงจำที่ดีสูงสุดสำหรับอาชีพนักกีฬา"
category: "SPORTS"
language: "th"
date: 2024-11-03T05:56:53.492Z
---

# มงคล ทศไกร กองหน้าจอมเก๋าประกาศแขวนสตั๊ดอย่างเป็นทางการ ในวัย 37 ปี

[![มงคล ทศไกร กองหน้าจอมเก๋าประกาศแขวนสตั๊ดอย่างเป็นทางการ ในวัย 37 ปี](https://www.khaosod.co.th/wpapp/uploads/2024/11/mongkol.jpg "มงคล ทศไกร กองหน้าจอมเก๋าประกาศแขวนสตั๊ดอย่างเป็นทางการ ในวัย 37 ปี")](https://www.khaosod.co.th/wpapp/uploads/2024/11/mongkol.jpg)

“จ่าเย็น” มงคล ทศไกร อดีตกองหน้าทีมชาติไทย ประกาศแขวนสตั๊ดอย่างเป็นทางการด้วยวัย 37 ปี พร้อมระบุ ทุกช่วงเวลาเป็นความทรงจำที่ดีสูงสุดสำหรับอาชีพนักกีฬา

โดย กองหน้าจอมเก๋า ได้โพสต์ข้อความผ่านทางเฟซบุ๊กส่วนตัว โดยกล่าวว่า “วันนี้ถึงเวลาที่ผมต้องบอกลาการเป็นนักฟุตบอลอาชีพแล้ว ตลอดระยะเวลาที่ผ่านมา 20กว่าปี ในเส้นทางนักฟุตบอล ผมมีความสุขและรู้สึกโชคดีมาก เป็นเกียรติอย่างยิ่งที่ได้เป็นส่วนหนึ่งของทีมชาติไทย 41นัดที่ลงเล่นมีคุณค่ามากสำหรับชีวิตผม ทุกช่วงเวลาเป็นความทรงจำดีๆสูงสุดสำหรับนักกีฬาคนหนึ่ง”

รวมถึงเส้นทางสโมสรที่ผมภูมิใจ ทุกๆสโมสรที่ให้โอกาสผม สโมสรธนาคารกรุงไทย ,ทีมกรมสวัสดิการทหารบก , ทหารบก เอฟซี , อาร์มี่ ยูไนเต็ด ,สโมสรปตท.ระยอง, เชียงราย ยูไนเต็ด , เมืองทอง ยูไนเต็ด , พัทยา ยูไนเต็ด , สุโขทัย เอฟซี , สโมสรโปลิส เทโร , ตราด เอฟซี , อุทัยธานี เอฟซี , เกษตรศาสตร์ เอฟซี และ สโมสรฟุตบอลราชประชา

ทุกๆวินาทีที่อยู่ในสนามมันยิ่งใหญ่สำหรับผมมาก ผมมีความสุขทุกครั้งที่ได้ยินเสียงเชียร์ ได้เห็นรอยยิ้มของแฟนบอลทุกๆสนาม มันคือแรงบัลดาลใจแรงผลักดันให้ผมเสมอมา มีความสุขมากจริงๆครับ  
ผมขอขอบคุณสมาคมฟุตบอลไทย โค้ชทุกท่าน เพื่อนร่วมทีม แฟนบอลทุกคน สื่อมวลชน และทุกๆคนที่เป็นส่วนหนึ่งในความสำเร็จและความทรงจำในเส้นทางนักฟุตบอลอาชีพของผม ขอบคุณมิตรภาพฟุตบอล ขอบคุณจากใจครับ

และสำคัญที่สุดคือพลังกายพลังใจที่ขับเคลื่อนชีวิตผม ขอบคุณทุกคนในครอบครัว พ่อแม่ และครอบครัวเล็กๆที่น่ารักของผม ภรรยาและลูกๆ ที่เป็นกำลังใจในทุกๆเรื่องราวทั้งยามทุกข์และยามสุข โชคดีที่สุดที่มีครอบครัวเป็นพื้นที่ปลอดภัยในชีวิตเสมอ

และถึงแม้ว่าในครั้งนี้จะถึงเวลาที่เหมาะสม ที่ผมต้องอำลาการเป็นนักฟุตบอลอาชีพ แต่ผมมีความมุ่งมั่นตั้งใจอย่างที่สุดในการสร้างสรรค์บทบาทงานเบื้องหลัง ส่งต่อประสบการณ์ เพื่อเป็นเศษเสี้ยวส่วนหนึ่งในการขับเคลื่อนฟุตบอลไทยให้เติบโตอย่างยั่งยืน ไม่ว่าจะอยู่ในสถานะไหน ผมจะพัฒนาตัวเองต่อไป จะอยู่กับฟุตบอลด้วยความภาคภูมิใจ เพราะฟุตบอลคือส่วนหนึ่งในความสุขของชีวิตผมเสมอและตลอดไปครับ

ผมขอใช้โอกาสนี้เชิญชวนแฟนบอล เพื่อน พี่ น้อง และทุกๆคน ร่วมชมการแข่งขันฟุตบอล ระหว่างทีม ราชประชา vs หัวหิน มาราเลน่า ซิตี้ ซึ่งเป็นเทสติโมเนียลแมทของผม ในวันอาทิตย์ ที่ 17 พฤศจิกายน 2567 นี้ เวลา 16.00 น. ที่สนามนนทบุรี สเตเดียม แมทสุดท้ายในเส้นทางนักฟุตบอลอาชีพ และแมทต่อๆไปในเส้นทางผู้ช่วยผู้ฝึกสอนสโมสรฟุตบอลราชประชา ในฤดูกาล2024 แล้วพบกันนะครับ มงคล ทศไกร

