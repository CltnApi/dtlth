---
layout: post
code: "ART2411261250WHQV3B"
origin_url: "https://www.khaosod.co.th/breaking-news/news_9522561"
image: "https://github.com/user-attachments/assets/74c2b89e-ed8e-43da-9a10-d059098a1e11"
title: "แม่สามารถ เผยเครียดเกือบจบชีวิต วอนอย่าเอาความลูกชาย อยากให้เล่นการเมืองช่วยชาติ"
description: "แม่สามารถ เผยเครียดเกือบจบชีวิต วอนอย่าเอาความลูกชาย อยากให้เล่นการเมืองช่วยชาติ ลั่นจะสู้เพื่อความเป็นธรรม ขอประชาชนเป็นกำลังใจให้ด้วย"
category: "HOT_NEWS"
language: "th"
date: 2024-11-26T19:18:36.714Z
---

# แม่สามารถ เผยเครียดเกือบจบชีวิต วอนอย่าเอาความลูกชาย อยากให้เล่นการเมืองช่วยชาติ

[![แม่สามารถ เผยเครียดเกือบจบชีวิต วอนอย่าเอาความลูกชาย อยากให้เล่นการเมืองช่วยชาติ](https://www.khaosod.co.th/wpapp/uploads/2024/11/court-3.jpg "แม่สามารถ เผยเครียดเกือบจบชีวิต วอนอย่าเอาความลูกชาย อยากให้เล่นการเมืองช่วยชาติ")](https://www.khaosod.co.th/wpapp/uploads/2024/11/court-3.jpg)

**แม่สามารถ เผยเครียดเกือบจบชีวิต วอนอย่าเอาความลูกชาย อยากให้เล่นการเมืองช่วยชาติ ลั่นจะสู้เพื่อความเป็นธรรม ขอประชาชนเป็นกำลังใจให้ด้วย**

วันที่ 26 พ.ย. 2567 ที่ศาลอาญา ถนนรัชดาภิเษก ภายหลังศาลมีคำสั่งให้ประกันตัว**นางวิลาวัลย์ พุทธสัมฤทธิ์ มารดาของนายสามารถ เจนชัยจิตรวนิช** ในคดีร่วมกันฟอกเงินและสมคบกันฟอกเงิน ปมถูกกล่าวหาเรียกรับทรัพย์ ดิไอคอน

ผู้สื่อข่าวรายงานว่า ศาลอาญาอนุญาตให้ประกันตัวนางวิลาวัลย์ พุทธสัมฤทธิ์ มารดานายสามารถ ด้วยหลักทรัพย์ประกัน 500,000 บาท โดยไม่ได้กำหนดเงื่อนไขใดๆ ส่วนนายสามารถ ศาลไม่อนุญาตให้ประกันตัว เตรียมนำตัวส่งเข้าเรือนจำพิเศษกรุงเทพ

นางวิลาวัลย์ พร้อมว่าที่ ร.ต. นฤพล เรืองสังข์ ทนายความ ได้ให้สัมภาษณ์ว่า ตนขอเป็นตัวแทนนายสามารถว่า **ถ้าลูกของตนได้ล่วงเกินผู้ที่มีอำนาจ ตนในฐานะแม่ ขอเป็นตัวแทนกราบขอขมา ขออโหสิกรรม อย่าได้ถือสาเอาความลูกชายของตนเลย**

แม่สามารถ กราบขอขมาแทนลูกชาย

นางวิลาวัลย์ กล่าวต่อว่า **ตนอยากให้เขาได้กลับมาเล่นการเมืองเพื่อช่วยประเทศชาติ แม้อาจจะมีความผิดพลาดไปบ้าง** ขอบคุณศาลอาญาที่ยังมีความเป็นธรรมให้ตนได้ประกันตัวออกมาสู้คดี ตนจะขอสู้จนถึงที่สุด ขอบคุณดีเอสไอที่ดูแลเป็นอย่างดี ส่วนเรื่องคดีก็ให้ว่ากันไปตามขั้นตอน ส่วนตนและลูกชายจะขอสู้เพื่อความเป็นธรรม

นางวิลาวัลย์ กล่าวอีกว่า แม้จะเป็นเรื่องจริงที่ตนได้นำเงินของบอสพอลมาเมื่อปี 2564 ตนมีหลักฐาน ว่ามีเงินส่วนหนึ่งนำไปทำบุญ และบางส่วนถูกนำไปปล่อยกู้ แต่หลังจากนั้นตนได้นำเงินส่วนนั้นให้ลูกชายนำไปคืนกับบอสพอล และบอสพอลมีการเซ็นรับทราบเรียบร้อยว่าได้เงินคืนทั้งหมดแล้ว ตั้งแต่ปี 2565

[![](https://www.khaosod.co.th/wpapp/uploads/2024/11/S__157851683_0.jpg)](https://www.khaosod.co.th/wpapp/uploads/2024/11/S__157851683_0.jpg)

นางวิลาวัลย์ กล่าวต่อว่า วันนี้ทางบริษัทดิไอคอนก็ยังไม่มีความผิดอะไร เพราะศาลยังไม่ตัดสิน อย่าไปโทษบริษัท เพราะผู้เสียหายอาจจะไม่รู้เรื่องก็เป็นได้ ทั้งตนและลูกชายตกเป็นจำเลยสังคม ขอให้ประชาชนเป็นกำลังใจให้ด้วย

นางวิลาวัลย์ กล่าวอีกว่า ตนได้ช่วยคนมากกว่า 6,000 คน ให้พ้นทุกข์ แต่เวลาตนมีทุกข์กลับไม่มีใครมาช่วย ตนจึงน้อยเนื้อต่ำใจ ทำให้เมื่อคืนเกิดอาการชักเกร็ง มือหงิก หน้าเบี้ยว จนทางเจ้าหน้าที่ดีเอสไอส่งเข้าโรงพยาบาลจุฬาภรณ์เมื่อคืนที่ผ่านมา

[![](https://www.khaosod.co.th/wpapp/uploads/2024/11/66462.jpg)](https://www.khaosod.co.th/wpapp/uploads/2024/11/66462.jpg)

นางวิลาวัลย์ กล่าวต่อว่า วันนี้ในช่วง 10 โมงเช้า ที่ห้องขังดีเอสไอ ตนพยายามนำผ้าปูเตียงมาทำร้ายตัวเอง แต่เจ้าหน้าที่เข้ามาห้ามไว้เสียก่อน สุดท้ายนี้ขอให้ตนและลูกไม่ต้องตกเป็นจำเลยสังคม ขอให้ได้ช่วยเหลือประเทศให้เจริญรุ่งเรืองต่อไป

ด้านว่าที่ ร.ต.นฤพล ทนายความ กล่าวเสริมว่า เหตุผลที่ศาลไม่อนุญาตให้ปล่อยตัวชั่วคราวนายสามารถ เพราะว่ามีอัตราโทษร้ายแรงและกลัวจะไปยุ่งกับพยานหลักฐาน รวมทั้งนายสามารถมีพฤติการณ์หลบหนี แต่ทางเราจะอุทธรณ์เพื่อสู้คดี อาจจะเป็นระยะภายใน 1-2 วันนี้ ส่วนเรื่องการขอไต่สวนนั้น ทางศาลไม่ได้ไต่สวน เพียงแต่อ่านคำสั่งประกันเท่านั้น หลังจากนี้จะอยู่ที่ดุลพินิจของศาลอุทธรณ์ว่าจะมีผลการประกันอย่างไร