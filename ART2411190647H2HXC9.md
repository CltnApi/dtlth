---
layout: post
code: "ART2411190647H2HXC9"
origin_url: "https://www.khaosod.co.th/special-stories/news_9512006"
image: "https://github.com/user-attachments/assets/58cbc01f-566d-463b-96cd-852d0ed3f90e"
title: "กรมปศุสัตว์ ลุยดำเนินคดี ปม แมวแม่หยัว ถูกฉีดยาให้มีอาการเหมือนถูกวางยาพิษจริง"
description: "กรมปศุสัตว์ ลุยดำเนินคดี ข้อหาทารุณกรรมสัตว์ ปม แมวแม่หยัว ถูกฉีดยาให้มีอาการเหมือนถูกวางยาพิษจริง เจ้าของ-คนมีส่วนร่วม โดนทั้งหมด"
category: "SPECIAL_STORIES"
language: "th"
date: 2024-11-19T06:56:32.987Z
---

# กรมปศุสัตว์ ลุยดำเนินคดี ปม แมวแม่หยัว ถูกฉีดยาให้มีอาการเหมือนถูกวางยาพิษจริง

[![กรมปศุสัตว์ ลุยดำเนินคดี ปม แมวแม่หยัว ถูกฉีดยาให้มีอาการเหมือนถูกวางยาพิษจริง](https://www.khaosod.co.th/wpapp/uploads/2024/11/cat-5.jpg "กรมปศุสัตว์ ลุยดำเนินคดี ปม แมวแม่หยัว ถูกฉีดยาให้มีอาการเหมือนถูกวางยาพิษจริง")](https://www.khaosod.co.th/wpapp/uploads/2024/11/cat-5.jpg)

**กรมปศุสัตว์ ลุยดำเนินคดี ข้อหาทารุณกรรมสัตว์ ปม แมวแม่หยัว ถูกฉีดยาให้มีอาการเหมือนถูกวางยาพิษจริง เจ้าของ-คนมีส่วนร่วม โดนทั้งหมด**

วันที่ 19 พ.ย. 2567 **นายสัตวแพทย์สมชวน รัตนมังคลานนท์ อธิบดีกรมปศุสัตว์** กล่าวว่า​ ได้สั่งการให้กองสวัสดิภาพสัตว์และสัตวแพทย์บริการ และสำนักกฎหมาย ดำเนินการสอบข้อเท็จจริงตามที่มีผู้ร้องเรียนว่าละครเรื่อง**แม่หยัว มีฉากวางยาแมวทำให้แมวแสดงอาการเหมือนถูกวางยาพิษ**ว่าเป็นการทารุณกรรมสัตว์ ตามพระราชบัญญัติป้องกันการทารุณกรรมและจัดสวัสดิภาพสัตว์ พ.ศ. 2557 โดยกรมปศุสัตว์ได้เชิญผู้ที่เกี่ยวข้องกับละครดังกล่าวมาเพื่อให้ถ้อยคำและนำแมวที่แสดงมาตรวจร่างกาย เมื่อวันที่ 13 พฤศจิกายน 2567 ณ ห้องประชุมพระพิรุณ ตึกอำนวยการ กรมปศุสัตว์

จากการตรวจสอบคุณลักษณะของแมวที่นำมา ด้วยเทคนิค AI และ Deep Learning โดยได้รับความอนุเคราะห์จากบริษัท โลจิเซ็นส์ จำกัด และสมาคมเมกเกอร์ ประเทศไทย พบว่า ลักษณะโครงหน้ารูปร่าง ขา ความสูง หรืออัตลักษณ์ต่างๆ ที่มีข้อมูลเทียบเคียงกันในแต่ละเฟรมหรือแต่ละรูปเหมือนกันถึง 80% จึงน่าเชื่อได้ว่าแมวที่นำมาให้สัตวแพทย์ตรวจร่างกายมีแนวโน้มที่จะเป็นตัวเดียวกับแมวที่แสดงในละคร

ผลการตรวจร่างกาย พบว่าแมวมีสุขภาพปกติ การตรวจด้วยรังสีเอกซ์ไม่พบความผิดปกติของอวัยวะภายในช่องอกและช่องท้อง การตรวจผิวหนังไม่พบบาดแผลใดๆ ผลการการตรวจโลหิตไม่พบความผิดปกติของเม็ดเลือด และการทำงานของตับและไต แต่อย่างใด

สำหรับการสอบข้อเท็จจริง​ พบว่า เจ้าของแมวซึ่งเป็นผู้รับจ้างจัดหาแมวที่มาแสดงในฉากแมวสีดำแสดงอาการเหมือนถูกวางยาพิษในละครดังกล่าว เกิดขึ้นเมื่อวันที่ 4 กันยายน 2567 ณ เมืองโบราณ จ.สมุทรปราการ ให้ถ้อยคำว่า **ตนไม่มีใบประกอบวิชาชีพการสัตวแพทย์ แต่มีประสบการณ์การเลี้ยงสัตว์มานาน เป็นผู้ฉีดยาระงับประสาทชนิดเดียวกับที่สัตวแพทย์ใช้สำหรับการเตรียมตัวสัตว์ก่อนการวางยาสลบสัตว์ให้แก่แมวด้วยตนเอง โดยได้รับค่าจ้างจากทีมงานละคร**

ทั้งนี้​ กรมปศุสัตว์จะได้มอบหมายให้กองสวัสดิภาพสัตว์และสัตวแพทย์บริการ ในฐานะเป็นพนักงานเจ้าหน้าที่ตามพระราชบัญญัติป้องกันการทารุณกรรมและการจัดสวัสดิภาพสัตว์ พ.ศ. 2557 ดำเนินการร้องทุกข์กล่าวโทษ เพื่อดำเนินคดีกับเจ้าของแมวและผู้มีส่วนร่วมในการกระทำความผิดฐานกระทำการทารุณกรรมสัตว์โดยไม่มีเหตุอันสมควร ตามมาตรา 20​ และไม่ดำเนินการจัดสวัสดิภาพสัตว์ให้แก่สัตว์ของตนอย่างเหมาะสม ตามมาตรา 22 ต่อพนักงานสอบสวนสถานีตำรวจท้องที่ที่พบกระทำความผิดดังกล่าวต่อไป