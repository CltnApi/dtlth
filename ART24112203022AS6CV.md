---
layout: post
code: "ART24112203022AS6CV"
origin_url: "https://www.khaosod.co.th/breaking-news/news_9516197"
image: "https://github.com/user-attachments/assets/53815957-1dd8-4a7e-853f-e1eb090e58c5"
title: "ลุ้นระทึก! ศาลรธน.เริ่มแล้ว ถกรับ-ไม่รับคำร้อง ‘ทักษิณ-เพื่อไทย’ล้มล้างการปกครอง"
description: "ลุ้นระทึก ศาลรัฐธรรมนูญ เริ่มแล้วถก รับ-ไม่รับ คำร้อง ‘ทักษิณ-เพื่อไทย’ ล้มล้างการปกครอง หลังอัยการสูงสุดมีความเห็นชัด ไม่เข้าหลักเกณฑ์"
category: "HOT_NEWS"
language: "th"
date: 2024-11-22T03:06:55.473Z
---

# ลุ้นระทึก! ศาลรธน.เริ่มแล้ว ถกรับ-ไม่รับคำร้อง ‘ทักษิณ-เพื่อไทย’ล้มล้างการปกครอง

[![ลุ้นระทึก! ศาลรธน.เริ่มแล้ว ถกรับ-ไม่รับคำร้อง ‘ทักษิณ-เพื่อไทย’ล้มล้างการปกครอง](https://www.khaosod.co.th/wpapp/uploads/2024/11/court-2.jpg "ลุ้นระทึก! ศาลรธน.เริ่มแล้ว ถกรับ-ไม่รับคำร้อง ‘ทักษิณ-เพื่อไทย’ล้มล้างการปกครอง")](https://www.khaosod.co.th/wpapp/uploads/2024/11/court-2.jpg)

**ลุ้นระทึก ศาลรัฐธรรมนูญ เริ่มแล้วถก รับ-ไม่รับ คำร้อง ‘ทักษิณ-เพื่อไทย’ ล้มล้างการปกครอง หลังอัยการสูงสุดมีความเห็นชัด ไม่เข้าหลักเกณฑ์**

เมื่อเวลา 09.30 น. วันที่ 22 พ.ย.2567 ที่สำนักงานศาลรัฐธรรมนูญ **คณะตุลาการศาลรัฐธรรมนูญ** มีการประชุมประจำสัปดาห์ ซึ่งมีการหยิบยกคำร้องของ **นายธีรยุทธ สุวรรณเกษร (ผู้ร้อง)** ยื่นคำร้องขอให้ศาลรัฐธรรมนูญ วินิจฉัยตามรัฐธรรมนูญ มาตรา 49 กล่าวอ้างว่า **นายทักษิณ ชินวัตร (ผู้ถูกร้องที่ 1) และพรรคเพื่อไทย (ผู้ถูกร้องที่ 2)** ร่วมกันกระทำการอันเป็นการใช้สิทธิหรือเสรีภาพเพื่อล้มล้างการปกครองระบอบประชาธิปไตยอันมีพระมหากษัตริย์ เพื่อพิจารณารับหรือไม่รับคำร้องนี้ไว้วินิจฉัย

หลังจากอัยการสูงสุด (อสส.) ได้ส่งบันทึกสอบถ้อยคำต่อศาลรัฐธรรมนูญ เมื่อวันที่ 19 พ.ย.ที่ผ่านมา ในประเด็นที่ นายธีรยุทธ สุวรรณเกษร (ผู้ร้อง) ยื่นคำร้องขอให้ศาลรัฐธรรมนูญ วินิจฉัยตามรัฐธรรมนูญ มาตรา 49 กล่าวอ้างว่า นายทักษิณ ชินวัตร (ผู้ถูกร้องที่ 1) และพรรคเพื่อไทย (ผู้ถูกร้องที่ 2) ร่วมกันกระทำการอันเป็นการใช้สิทธิหรือเสรีภาพเพื่อล้มล้างการปกครองระบอบประชาธิปไตยอันมีพระมหากษัตริย์

นอกจากนี้ ทางอสส.ยังมีความเห็นแจ้งไปยังศาลรัฐธรรมนูญ โดยเห็นว่าเรื่องนี้ไม่เข้าหลักเกณฑ์ว่า เป็นการล้มล้างการปกครอง อัยการสูงสุด จึงมีคำสั่งไม่รับดำเนินการตามที่ร้องขอ ซึ่งเป็นไปตามความเห็นของคณะทำงานที่เสนอมายัง อสส. ก่อนหน้านี้

สำหรับคำร้องที่นายธีรยุทธ ยื่นมี 6 ประเด็น ประกอบด้วย  
ประเด็นที่ 1 นายทักษิณ สั่งการรัฐบาลผ่านกระทรวงยุติธรรม กรมราชทัณฑ์ และโรงพยาบาลตำรวจ ให้เอื้อประโยชน์แก่นายทักษิณ ให้พักอาศัยอยู่ห้องพัก ชั้น 14 โรงพยาบาลตำรวจ ในระหว่างรับโทษจำคุก เพื่อให้ไม่ต้องรับโทษในเรือนจำ ทั้งที่ไม่พบว่ามีอาการป่วยขั้นวิกฤต

ประเด็นที่ 2 นายทักษิณ สั่งการรัฐบาลให้เอื้อประโยชน์แก่อดีตนายกรัฐมนตรีของประเทศกัมพูชา ให้มีการเจรจาพื้นที่ทับซ้อนทางทะเลเพื่อแบ่งผลประโยชน์ก๊าซธรรมชาติและทรัพยากรใต้ทะเลในเขตอธิปไตยทางทะเลของประเทศไทยให้แก่ประเทศกัมพูชา

ประเด็นที่ 3 นายทักษิณ สั่งการให้พรรคเพื่อไทย ร่วมมือเพื่อแก้ไขรัฐธรรมนูญกับพรรคประชาชน ซึ่งเป็นพรรคที่ก่อตั้งโดยกลุ่มการเมืองของพรรคก้าวไกลเดิม ที่ต้องคำวินิจฉัยศาลรัฐธธธรรมนูญว่ามีพฤติการณ์ล้มล้างการปกครองในระบอบประชาธิปไตยอันมีพระมหากษัตริย์ทรงเป็นประมุข

ประเด็นที่ 4 นายทักษิณ สั่งการแทนพรรคเพื่อไทย โดยเจรจากับแกนนำของพรรคการเมืองอื่นที่ร่วมรัฐบาลนายเศรษฐา ทวีสิน อดีตนายกรัฐมตรี เพื่อหารือการเสนอชื่อบุคคลผู้สมควรเป็นนายกรัฐมนตรีคนใหม่ ที่บ้านพักส่วนตัวของนายทักษิณ

ประเด็นที่ 5 นายทักษิณ สั่งการให้พรรคเพื่อไทย มีมติขับพรรคพลังประชารัฐออกจากพรรคร่วมรัฐบาล

ประเด็นที่ 6 นายทักษิณ สั่งการให้พรรคเพื่อไทย นำนโยบายของนายทักษิณ ที่แสดงวิสัยทัศน์ไว้ไปดำเนินการให้เป็นนโยบายของคณะรัฐมนตรีที่แถลงต่อรัฐสภา