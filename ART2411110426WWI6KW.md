---
layout: post
code: "ART2411110426WWI6KW"
origin_url: "https://www.khaosod.co.th/entertainment/news_9498601"
image: "https://github.com/user-attachments/assets/f233f1eb-719c-4661-8d79-8170c5f4d7ab"
title: "เบื้องหลังมายา - ‘ร้ายเดียงสา’สนุกครบรส ผลงานลายเซ็น‘พิมพ์มาดา’"
description: "กำลังเข้นข้น เชือดเฉือด ฟาดอารมณ์กันอย่างเมามัว สำหรับละคร “ร้ายเดียงสา” ทางช่อง 7HD ของค่ายเมจิค อีฟ เอนเตอร์เทนเม้นท์ 2 โดยผู้จัดคนเก่งดีกรีนางเอก ‘พิมพ์’"
category: "ENTERTAINMENT"
language: "th"
date: 2024-11-11T04:36:18.436Z
---

# เบื้องหลังมายา - ‘ร้ายเดียงสา’สนุกครบรส ผลงานลายเซ็น‘พิมพ์มาดา’

[![เบื้องหลังมายา - ‘ร้ายเดียงสา’สนุกครบรส ผลงานลายเซ็น‘พิมพ์มาดา’](https://www.khaosod.co.th/wpapp/uploads/2024/11/mmm-scaled.jpg "เบื้องหลังมายา - ‘ร้ายเดียงสา’สนุกครบรส ผลงานลายเซ็น‘พิมพ์มาดา’")](https://www.khaosod.co.th/wpapp/uploads/2024/11/mmm-scaled.jpg)

กำลังเข้นข้น เชือดเฉือด ฟาดอารมณ์กันอย่างเมามัว สำหรับละคร **“ร้ายเดียงสา”** ทางช่อง 7HD ของค่ายเมจิค อีฟ เอนเตอร์เทนเม้นท์ 2 โดยผู้จัดคนเก่งดีกรีนางเอก **‘พิมพ์’ พิมพ์มาดา บริรักษ์ศุภกร** ฝีมือกำกับฯ ของ **วศินี คุณะนิติสาร** นำแสดงโดย พระนางคู่กัดเคมีใหม่ **‘บิว’ ณัฐพล ไรยวงค์** และ **‘ปิ่น’ ชรินพร เงินเจริญ** ร่วมด้วยนักแสดงฝีมือดีอีกคับคั่ง

![เบื้องหลังมายา](https://www.khaosod.co.th/wpapp/uploads/2024/11/เด่นรอง-696x464.jpg)

ผู้จัด **‘พิมพ์มาดา’** พูดคุยถึงการทำงานที่กว่าละครจะออกมาครบรสโดนใจแฟนๆ ได้ขนาดนี้

• **เล่าถึงความสนุกสนานของละคร ที่อยากให้ออกมาโรแมนติกขนาดไหน และดราม่าขนาดไหน?**  
**พิมพ์** – สำหรับ ร้ายเดียงสา ละครแนวโรแมนติกดราม่า เรื่องราวของความสัมพันธ์ระหว่างพระเอก นางเอก คือ หิน (บิว-ณัฐพล) กับ หนูจ๋า (ปิ่น-ชรินพร) ที่ผูกพันกันมาตั้งแต่เด็ก โตขึ้นมาด้วยกัน ผ่านเรื่องราวการพลัดพรากของหนูจ๋ากับแม่ของหนูจ๋ามาด้วยกัน หนูจ๋ามีปมที่สูญเสียแม่ไปตั้งแต่เด็กเพราะตกน้ำ ในความทรงจำของหนูจ๋า ก็จะจำได้ว่ามีคนอยู่ในเหตุการณ์ในวันนั้นด้วย แต่ หิน กับ น้าสร้อย (ณัฏฐริณีย์ กรรณสูต) บอกว่าไม่มีใครอยู่ตรงนั้น ความทรงจำของคนทั้ง 3 คนไม่เหมือนกัน ซึ่งเขาก็ประคับประคองความรู้สึกกันมาตั้งแต่เด็ก”

![เบื้องหลังมายา](https://www.khaosod.co.th/wpapp/uploads/2024/11/m09-1-544x696.jpg)

“หนูจ๋ารักพี่หินมาก เหมือนเป็นที่พึ่งทางใจ เป็นที่ยึดเหนี่ยว รวมถึงป้าสร้อย คุณใหญ่ (แก้วใส คริสตัล) พี่สาว อมเรศ (โอลิเวอร์ พูพาร์ท) คุณพ่อ หนูจ๋าจะหวงและรักคนในครอบครัวมาก เลยจะมีพฤติกรรมออกมาในลักษณะของเด็กที่มีความเอาแต่ใจ ค่อนข้างเกเร แต่ความจริงแล้วเกิดจากการที่เขาเป็นเด็กที่ยังไม่รู้ประสีประสา แค่หวงแหนคนที่เขารัก”

ADVERTISEMENT

![เบื้องหลังมายา](https://www.khaosod.co.th/wpapp/uploads/2024/11/m03-1-696x464.jpg)

“จริงๆ ร้ายเดียงสา เวอร์ชั่นนี้ พิมพ์อยากให้ออกมาเป็นแนวโรแมนติก คอมเมดี้ บวกกับเคมีน่ารักๆ ของพระเอก นางเอก ทุกอย่างคือออกมาดี ออกมาดีกว่าที่คิดไว้อีก น้องบิวเรื่องนี้ก็หล่อมาก ปิ่นก็น่ารักมาก นอกจากความโรแมนติกคอมเมดี้แล้ว ยังมีพาร์ตของตัวร้ายที่อยากจะเข้ามาฮุบบริษัท มีการเข้ามาทำดีกับพ่อของหนูจ๋า และก็มีเรื่องราวอีกมากมาย ที่ทำให้ละครเรื่องนี้เกิดขึ้น นอกจากความน่ารักของพระเอกนางเอกแล้ว ยังมีความดราม่าในส่วนนี้ด้วย เลยครบรสค่ะ”

![เบื้องหลังมายา](https://www.khaosod.co.th/wpapp/uploads/2024/11/m02-1-515x696.jpg)

• **พูดถึงสิ่งที่ต้องการจะสื่อของละคร ร้ายเดียงสา และพัฒนาการของแต่ละตัวละคร?**  
**พิมพ์** – “พิมพ์มองว่าเป็นเรื่องของครอบครัว ไม่ว่าจะเป็นครอบครัวของหนูจ๋า ครอบครัวของหิน ครอบครัวของ ดวงกมล (อ้อม อังคณา) ทุกอย่างจะถ่ายทอดออกมาผ่านคาแร็กเตอร์ตัวละคร อย่างหนูจ๋า ขาดความอบอุ่นจากแม่ แถมความอบอุ่นจากพ่อก็ไม่พอ เพราะพ่อมีภรรยาใหม่ เลยทำให้หนูจ๋าโตขึ้นมาเป็นเด็กเอาแต่ใจ แล้วมาจากบ้านที่มีฐานะรวย พ่อก็เลยเลี้ยงลูกด้วยเงิน ก็เป็นเรื่องราวที่หล่อหลอมตัวละครให้ออกมามีนิสัยแบบนั้น”

![เบื้องหลังมายา](https://www.khaosod.co.th/wpapp/uploads/2024/11/m01-1-464x696.jpg)

“อย่างหิน ได้รับความอบอุ่นจากแม่ คือน้าสร้อย ถึงแม่จะเป็นแค่แม่บ้าน แต่ก็เลี้ยงลูกมาได้อย่างดี ทำให้หินโตมาเป็นคนดี มีความคิดที่ดี มีความอบอุ่น รวมถึงมีหน้าที่การงานที่ดี หรือแม้กระทั่งดวงกมล ที่มีแม่เป็นสายสุดา (ปู มัณฑนา) ที่ไม่เคยพอ จ้องแต่จะฮุบสมบัติคนอื่น อยากจะได้อยากจะมี เลยทำให้ดวงกมลมีนิสัยทะเยอทะยาน พิมพ์เลยคิดว่าทั้งหมดของเรื่องนี้ คือพื้นฐานครอบครัวว่า โดนเลี้ยงมายังไง หล่อหลอมมายังไง ความผูกพันของตัวละครที่ค่อยๆ โตขึ้น และพัฒนาตามสเต็ปไปได้อย่างดี”

![เบื้องหลังมายา](https://www.khaosod.co.th/wpapp/uploads/2024/11/m06-1-696x465.jpg)

• **รีวิวและพูดถึงการทำงานร่วมกับน้องๆ นักแสดง พระ-นางเคมีเข้ากันไหม?**  
**พิมพ์** – “รีวิวการร่วมงานกับนักแสดงในเรื่องนะคะ จริงๆ พิมพ์เคยร่วมงานกับน้องบิว ณัฐพล และนักแสดงรุ่นใหญ่บางคนมาแล้ว ส่วนคนอื่นๆ เรียกได้ว่าเป็นการร่วมงานกันครั้งแรก ใหม่หมดเลย แคสต์มาเองกับมือ ซึ่งพิมพ์รู้สึกว่าค่อนข้างลงตัว ทุกคนรับผิดชอบหน้าที่ของตัวละครที่ได้รับเป็นอย่างดี เรียกว่าน้องๆ ทุกคนตั้งใจทำงานมากๆ เคมี พระ-นาง ก็เข้ากันดี น่ารักมาก”

![เบื้องหลังมายา](https://www.khaosod.co.th/wpapp/uploads/2024/11/m07-1-581x696.jpg)

• **ไฮไลต์ ฉากสำคัญ หรือฉากที่เป็นจุดเปลี่ยนของเรื่องมีเยอะไหม?**  
**พิมพ์** – “ไฮไลต์หรือจุดเปลี่ยนของเรื่องก็จะมีความเข้มข้นให้ติดตามกันไปเรื่อยๆ ละครเรื่องนี้ทุกตัวละครเริ่มตั้งแต่เป็นเด็กนักศึกษา ทุกคนยังเรียนอยู่ แล้วค่อยๆ มีสเต็ปการเติบโตของตัวละครขึ้นไปเรื่อยๆ เปิดมาแม่ของหนูจ๋าก็ตายเลย ก็เป็นจุดเปลี่ยนตัวละครจุดแรก แล้วพ่อมีภรรยาใหม่ แล้วพามาอยู่ในบ้านเดียวกัน แล้วยังพาลูกติดเข้ามา ก็เป็นปมที่คอยทิ่มแทงหัวใจหนูจ๋า พิมพ์ก็คิดว่ามันเป็นคีย์สำคัญสำหรับตัวละครตัวนี้ ว่าจะดำเนินเรื่องราวไปถึงไหน รวมถึงเมื่อถึงวัยทำงาน ก็จะมีการแก่งแย่งชิงดี ฟาดฟันกัน ระหว่างหนูจ๋ากับดวงกมล ก็มีจุดเปลี่ยนหลายจุดที่อยากให้คนดูติดตามไปเรื่อยๆ”

![เบื้องหลังมายา](https://www.khaosod.co.th/wpapp/uploads/2024/11/m04-1-696x464.jpg)

• **นอกจากพัฒนาการการแสดงของแต่ละตัวละคร จากเด็กไปเป็นผู้ใหญ่ การเปลี่ยนเสื้อผ้า หน้าผม ก็ใส่ใจรายละเอียดตรงนี้ด้วย**  
**พิมพ์** – “ต้องบอกว่าพิมพ์เต็มที่มากๆ สำหรับการดูแลเสื้อผ้าของน้องๆ นักแสดงเรื่องนี้ จริงๆ ก็มีทีมงานที่คอยดูคอสตูมให้กับคาแร็กเตอร์ของนักแสดงทุกคนอยู่แล้ว ตั้งแต่เด็กจนไปเป็นผู้ใหญ่ แต่พอเป็นงานของเรา ลายเซ็นของเรา เราก็อยากให้ทุกอย่างออกมาเป็นตัวเรามากที่สุด เลยมีการทำงานร่วมกับสไตลิสต์ พิมพ์มั่นใจว่าเรื่องนี้ คนดูจะได้เห็นพระเอกนางเอก แต่งตัวสวยหล่อกันหมดแน่นอนค่ะ”

![เบื้องหลังมายา](https://www.khaosod.co.th/wpapp/uploads/2024/11/m08-1-696x464.jpg)

• **คิดว่าทำไมแฟนละครจะต้องดูละครร้ายเดียงสา**  
**พิมพ์** – “จริง ๆ ละครเรื่องนี้ ถ้าดูกันจริง ๆ แล้วเป็นช่วงเวลาของครอบครัว คือช่วง 6 โมงเย็น ถึง 1 ทุ่ม ก็สามารถทานข้าวไป ดูละครไป แล้วก็อาจจะมีบางเรื่องสะกิดใจไว้สอนลูกหลาน กับพฤติกรรมของตัวละคร หรืออาจจะได้ย้อนไปดูตัวเอง ที่สำคัญได้ความบันเทิงแน่นอน เป็นละครที่ไม่มีพิษมีภัย แล้วก็จะสนุกขึ้นไปเรื่อยๆ ค่ะ”

![เบื้องหลังมายา](https://www.khaosod.co.th/wpapp/uploads/2024/11/m05-1-696x464.jpg)

• **เชิญชวนทุกคนติดตามชมละคร**  
**พิมพ์** – “พิมพ์ฝากติดตามผลงานการเป็นผู้จัดละครของพิมพ์ สำหรับละคร ร้ายเดียงสา ขอบคุณแฟนๆ ช่อง 7HD มากๆ เลยนะคะ ที่เปิดโอกาสและให้โอกาสพิมพ์ได้ผลิตผลงานออกมาหลายเรื่องแล้ว เรื่องนี้ก็เป็นอีกเรื่องหนึ่งที่พิมพ์และทีมงานทุกคนตั้งใจมากๆ นะคะ ฝากละครเรื่องนี้ไว้ในอ้อมใจทุกคนด้วยนะคะ ขอบคุณมากๆ ค่ะ ติดตามได้ทุกวันจันทร์-พฤหัสบดี เวลา 18.00 น. ทางช่อง 7HD กด 35 ค่ะ”