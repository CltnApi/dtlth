---
layout: post
code: "ART2411081056GBEL6G"
origin_url: "https://www.khaosod.co.th/special-stories/news_9496803"
image: "https://github.com/user-attachments/assets/962f9fc2-7ede-473b-8a02-f9510d58dabd"
title: "พาวเวอร์แบงก์ ระเบิด สะดุ้งตื่นนึกว่าคนยิงกัน ก่อนหันไปเจอ ไฟลุกควันท่วมรีสอร์ต"
description: "เตือนภัย พาวเวอร์แบงก์ ระเบิด ไฟลุกควันขโมงรีสอร์ตเกือบไม่รอด ตอนแรกนึกว่ามีคนมายิงกัน เผยก่อนหน้านี้ใช้งานมาเกิน 3 ปี เริ่มมีอาการบวม "
category: "SPECIAL_STORIES"
language: "th"
date: 2024-11-08T11:00:34.855Z
---

# พาวเวอร์แบงก์ ระเบิด สะดุ้งตื่นนึกว่าคนยิงกัน ก่อนหันไปเจอ ไฟลุกควันท่วมรีสอร์ต

[![พาวเวอร์แบงก์ ระเบิด สะดุ้งตื่นนึกว่าคนยิงกัน ก่อนหันไปเจอ ไฟลุกควันท่วมรีสอร์ต](https://www.khaosod.co.th/wpapp/uploads/2024/11/power-bank08-11-01.jpg "พาวเวอร์แบงก์ ระเบิด สะดุ้งตื่นนึกว่าคนยิงกัน ก่อนหันไปเจอ ไฟลุกควันท่วมรีสอร์ต")](https://www.khaosod.co.th/wpapp/uploads/2024/11/power-bank08-11-01.jpg)

_**เตือนภัย พาวเวอร์แบงก์ ระเบิด ไฟลุกควันขโมงรีสอร์ตเกือบไม่รอด ตอนแรกนึกว่ามีคนมายิงกัน เผยก่อนหน้านี้ใช้งานมาเกิน 3 ปี เริ่มมีอาการบวม**_

จากกรณีผู้ใช้ติ๊กต็อกชื่อ bom153 โพสต์คลิปเหตุการณ์สุดระทึก ขณะที่กำลังนอนอยู่ กลับต้องสะดุ้งตื่นเมื่อได้ยินเสียงพาวเวอร์แบงก์ระเบิด นึกว่ามีคนมายิงกัน ส่งผลให้ไฟไหม้ควันโขมงในห้องพักของรีสอร์ต พร้อมระบุแคปชั่นว่า “เตือนภัยคนใช้พาวเวอร์แบงก์แบตสำรอง”

ล่าสุดวันที่ 8 พ.ย. 67 คุณบอมบ์ เจ้าของโพสต์ เปิดใจกับ ‘ข่าวสดออนไลน์’ ระบุว่า เมื่อวันที่ 6 พ.ย. ที่ผ่านมา ตนเดินทางมาจาก จ.กำแพงเพชร เพื่อมายังบ้านบึง จ.ชลบุรี มาถึงประมาณ 22.00 น. ถึง 23.00 น. แต่เข้าเช็กอินประมาณ 00.00 น. ถึง 1.00 น. ของวันนี้ (8 พ.ย. 67)

โดยตนพกพาวเวอร์แบงก์มาทั้งหมด 3 เครื่อง เครื่องที่ระเบิดตอนนั้นมีแบตเหลืออยู่แค่ 1% จึงวางไว้ห่างจากหน้าตัวเองไปแค่ประมาณ 30 ซม. วางแบบกระจัดกระจายไว้ข้างที่นอนซึ่งเป็นเตียงปูน มีฟูกนอนข้างบนอีกที ก่อนจะเผลอหลับไปโดยไม่ได้ชาร์จแบตพาวเวอร์แบงก์แต่อย่างใด กระทั่งช่วงเวลาประมาณ 4.00 น. ตัวพาวเวอร์แบงก์กลับระเบิดขึ้นมาเสียงดังมาก จนหน้าตนร้อนวูบ ทำให้ตนตกใจสะดุ้งตื่นขึ้นมา นึกว่ามีคนยิงกันในรีสอร์ต

คุณบอมบ์ เล่าด้วยความตลกว่า ตอนผมได้ยินเสียงพาวเวอร์แบงก์ระเบิดครั้งแรก ผมเข้าใจว่า โหผัวเขามายิงผมแน่เลย แต่ที่ไหนได้ ผมเข้าพักคนเดียว มันลืมตัว มันเคยชิน เอ๊ยไม่ใช่แล้ว เมื่อตื่นขึ้นมาหันไปอีกทีก็เจอควันโขมง ตอนนั้นตกใจมากจนทำอะไรไม่ถูก ด้วยความที่นอนไปแค่ไม่กี่ชั่วโมงด้วย สักพักกลุ่มไฟก็ลุกไหม้พุ่งขึ้นสูงประมาณ 40-50 ซม.

จากนั้นไฟก็เริ่มไหม้ที่นอน ทำให้ต้องดึงที่นอนออกและเห็นเป็นรอยไหม้ตามในคลิป และพยายามเอาน้ำมาดับไฟ ทั้งนี้ตนก็ไม่มีความรู้ว่าตัวพาวเวอร์แบงก์ผลิตมาจากวัสดุอะไร โดนน้ำได้หรือไม่ แต่เวลานั้น ตนกลัวว่าจะทำรีสอร์ตเขาไหม้ ก็เลยรีบเทน้ำใส่ ซึ่งไฟก็ดับได้จริงแต่กลับทำให้ควันโขมงหนักขึ้น พอสูดควันไปสักพักตนก็เริ่มรู้สึกคลื่นไส้อาเจียน

คาดว่าน่าจะมีสารอะไรบางอย่างที่เป็นอันตรายต่อร่างกาย ตนเลยออกไปนั่งรออยู่หน้าห้องแทน พอควันเริ่มสงบก็เรียกแม่บ้านเข้ามาช่วยทำความสะอาดให้ สุดท้ายเรื่องราวนี้จบลงโดยที่ตนต้องเสียค่าปรับ ที่นอน, ผ้านวมรองที่นอน, ผ้าปูที่นอน และปลอกหมอน ซึ่งตนก็พร้อมชดใช้ค่าใช้จ่ายให้ แต่ทางรีสอร์ตก็ยังใจดีเข้าใจว่าเป็นอุบัติเหตุที่ไม่มีใครอยากให้เกิดขึ้นอยู่แล้ว จึงไม่ได้คิดราคาเต็ม คิดเพียงราคาที่เอาไปซ่อมพอ ถือว่าตนยังโชคดีในความโชคร้าย

โดยตัวพาวเวอร์แบงก์ที่ระเบิดนั้นขนาดประมาณ 30,000 มิลลิแอมป์ ตนใช้งานมาเกิน 3 ปีแล้ว อาการเริ่มแรกคือตัวพาวเวอร์แบงก์จะเริ่มบวม ตนจึงไม่อยากไปตำหนิทางแบรนด์นัก เพราะตนก็ใช้งานมานานแล้วควรจะเปลี่ยน แต่ดันใช้มาเรื่อย ๆ เองจนเกิดเหตุ

ทั้งนี้ตนอยากฝากถึงทุกคนที่มีโอกาสได้ดูคลิปของตน แชร์เป็นอุทาหรณ์ว่าให้เห็นถึงความรุนแรงที่อาจก่อให้เกิดการสูญเสียได้ พาวเวอร์แบงก์เองก็มีอายุการใช้งานของมัน พร้อมฝากถึงคนที่ชอบใช้พาวเวอร์แบงก์ ถ้าเกิดมันเริ่มบวมแล้วอยากให้ทิ้งเลย หรือหากใช้งานไป 1-2 ปีก็ควรเปลี่ยนได้แล้ว

นอกจากนี้ยังไม่ควรเก็บพาวเวอร์แบงค์ไว้ในรถที่นำไปจอดตากแดดร้อน หรือเสียบชาร์จพาวเวอร์แบงก์กับโทรศัพท์ ก็ควรวางให้ห่าง ๆ กัน เพื่อเป็นการป้องกันไว้ดีกว่า