---
layout: post
code: "ART2411261051KHY077"
origin_url: "https://www.khaosod.co.th/breaking-news/news_9522482"
image: "https://github.com/user-attachments/assets/5e981b41-1e6a-43b6-8173-ec8c47294d72"
title: "ด่วน! ศาลไม่ให้ประกันตัว 'สามารถ' เตรียมส่งเข้าเรือนจำ ส่วนแม่ได้ประกัน"
description: "ด่วน! ศาลไม่ให้ประกันตัว &#8216;สามารถ&#8217; เตรียมส่ง..."
category: "HOT_NEWS"
language: "th"
date: 2024-11-26T18:36:57.994Z
---

# ด่วน! ศาลไม่ให้ประกันตัว 'สามารถ' เตรียมส่งเข้าเรือนจำ ส่วนแม่ได้ประกัน

[![ด่วน! ศาลไม่ให้ประกันตัว 'สามารถ' เตรียมส่งเข้าเรือนจำ ส่วนแม่ได้ประกัน](https://www.khaosod.co.th/wpapp/uploads/2024/11/prakan2.jpg "ด่วน! ศาลไม่ให้ประกันตัว 'สามารถ' เตรียมส่งเข้าเรือนจำ ส่วนแม่ได้ประกัน")](https://www.khaosod.co.th/wpapp/uploads/2024/11/prakan2.jpg)

**ด่วน! ศาลไม่ให้ประกันตัว ‘สามารถ’ เตรียมส่งเข้าเรือนจำ ส่วนแม่ได้ประกัน หลังทนายเตรียมหลักทรัพย์ไว้ 1.2 ล้าน**

วันที่ 26 พ.ย.67 ที่ศาลอาญา ถนนรัชดาภิเษก ผู้สื่อข่าวรายงานว่า ภายหลังพนักงานสอบสวนดีเอสไอ ควบคุมตัว นายสามารถ เจนชัยจิตรวนิช อดีตสมาชิกพรรคพลังประชารัฐ และ นางวิลาวัลย์ พุทธสัมฤทธิ์ มารดา ผู้ต้องหาร่วมกันฟอกเงินและสมคบกันฟอกเงิน คดีดิไอคอน กรุ๊ป นำตัวส่งฝากขังศาลอาญา ซึ่งขณะนี้ยังอยู่ในระหว่างการพิจารณาคำร้องขอฝากขังผัดแรก

ผู้สื่อข่าวรายงานต่อว่า ได้รับข้อมูลจากทีมทนายความของ นายสามารถ ว่า ขณะนี้ทีมทนายความได้ยื่นหลักทรัพย์ประกันตัวทั้ง 2 คนเป็นโฉนดที่ดินหลายชุดรวมมูลค่ากว่า 1.2 ล้านบาท ซึ่งจะใช้หลักทรัพย์ชุดเดียวกันในการประกันตัวทั้งคู่ แต่ต้องขึ้นอยู่กับศาลว่าจะตีราคาประกันผู้ต้องหาคนละเท่าไหร่ และต้องขึ้นอยู่กับศาลว่าจะให้ประกันตัวทั้ง 2 คนหรือไม่

ทั้งนี้ ทีมทนายความเปิดเผยอีกว่า ส่วนตัวนายสามารถ จากการพูดคุยพบว่าไม่ได้มีความเครียด แต่ยังยืนยันว่าคดีนี้เป็นเพราะเรื่องทางการเมืองมากกว่า และมั่นใจว่าไม่ได้รับความเป็นธรรม เนื่องจากโดยพฤติการณ์ของคดีแล้วไม่มีความร้ายแรง เส้นทางการเงินก็ไม่ได้เพิ่งเกิดเมื่อเดือนสองเดือนที่ผ่านมา แต่เกิดขึ้นมาตั้งแต่ปี 2564 แล้ว

พร้อมกับแสดงความเป็นห่วงคุณแม่ที่ต้องมาถูกดำเนินคดีด้วย อยากให้ทางคุณแม่ได้รับการประกันตัวไปก่อน เนื่องจากมีอายุมากแล้วและแม่ตนไม่มีส่วนเกี่ยวข้อง เงินดังกล่าวก็เป็นเงินทำบุญเท่านั้น ส่วนคุณแม่ของ นายสามารถ มีอาการเครียด ซึ่งเป็นไปตามอายุและไม่เคยถูกดำเนินคดีมาก่อน แต่ก็เข้าใจว่าเป็นการปฏิบัติหน้าที่ของดีเอสไอและตามกฎหมาย

ต่อมาเมื่อเวลา 17.20 น. วันเดียวกัน ผู้สื่อข่าวรายงานว่า ภายหลังศาลรับฝากขัง นายสามารถ และ นางวิลาวัลย์ มารดา โดยท้ายคำร้อง พนักงานสอบสวนได้คัดค้านการประกันตัว ต่อมาศาลได้อนุญาตให้ประกันตัว นางวิลาวัลย์ เพียงผู้เดียว ด้วยหลักทรัพย์ประกัน 500,000 บาท โดยไม่ได้กำหนดเงื่อนไขใดๆ ส่วน นายสามารถ ศาลไม่อนุญาตให้ประกันตัว ก่อนจะถูกคุมตัวส่งเข้าเรือนจำ