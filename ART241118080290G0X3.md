---
layout: post
code: "ART241118080290G0X3"
origin_url: "https://www.khaosod.co.th/sports/news_9510560"
image: "https://github.com/user-attachments/assets/20593412-8fb7-49d2-806d-29dfc746828e"
title: "เพชรดา ผลงานร้อนแรง ปีเดียวคว้า 3 แชมป์โลกยูยิตสูสายดำ รุ่น 49 ก.ก.หญิง"
description: "เพชรดา เคซี ตัน หรือ “เคซี” โชว์ฟอร์มเยี่ยมคว้าแชมป์โลก “อาบู ดาบี เวิลด์ มาสเตอร์ ยูยิตสู แชมเปี้ยนชิพ 2024” รวมแล้วภายในเดียวเก็บไปถึง 3 แชมป์โลก"
category: "SPORTS"
language: "th"
date: 2024-11-18T08:07:45.896Z
---

# เพชรดา ผลงานร้อนแรง ปีเดียวคว้า 3 แชมป์โลกยูยิตสูสายดำ รุ่น 49 ก.ก.หญิง

[![เพชรดา ผลงานร้อนแรง ปีเดียวคว้า 3 แชมป์โลกยูยิตสูสายดำ รุ่น 49 ก.ก.หญิง](https://www.khaosod.co.th/wpapp/uploads/2024/11/Phetrada.jpg "เพชรดา ผลงานร้อนแรง ปีเดียวคว้า 3 แชมป์โลกยูยิตสูสายดำ รุ่น 49 ก.ก.หญิง")](https://www.khaosod.co.th/wpapp/uploads/2024/11/Phetrada.jpg)

เพชรดา เคซี ตัน หรือ “เคซี” โชว์ฟอร์มเยี่ยมคว้าแชมป์โลก “อาบู ดาบี เวิลด์ มาสเตอร์ ยูยิตสู แชมเปี้ยนชิพ 2024” รวมแล้วภายในเดียวเก็บไปถึง 3 แชมป์โลก

ยูยิตสูชิงแชมป์โลก “อาบู ดาบี เวิลด์ มาสเตอร์ ยูยิตสู แชมเปี้ยนชิพ 2024” ที่อาบูดาบี ประเทศสหรัฐอาหรับเอมิเรตส์ (ยูเออี) ปิดฉากลงไปแล้ว โดยรายการนี้ผลปรากฎว่า “เคซี” เพชรดา เคซี ตัน อดีตสถาปนิกสาวที่ผันตัวมาเป็นนักกีฬายูยิตสู สร้างชื่อให้ประเทศไทยอีกครั้ง ด้วยการคว้าแชมป์สายดำ รุ่น 49 กิโลกรัมหญิงมาครองได้สำเร็จ

รอบชิงชนะเลิศ เพชรดาเอาชนะอนาสตาเซีย ลีโอโนวิช จากรัสเซีย ไปได้ 10-0 ทำให้ในปีนี้ เธอคว้าแชมป์โลกไปได้ถึง 3 รายการใหญ่ โดยก่อนหน้านี้ได้แชมป์จากรายการ “ไอบีเจเจเอฟ เวิลด์ มาสเตอร์ส 2024” ที่ลาสเวกัส สหรัฐฯ และ “เจเจไอเอฟ เวิลด์ แชมเปี้ยนชิพ 2024” ที่ประเทศกรีซ

“เคซี” กล่าวว่า ตนมีความสุขกับผลการแข่งขันในครั้งนี้มาก ยอมรับว่าในปีนี้ทุกการแข่งขันมีความกดดันมาก เนื่องจากมีอาการบาดเจ็บรบกวนซึ่งทำให้ครึ่งปีแรกไม่ได้แข่งและแทบจะซ้อมหนักอย่างที่เคยไม่ได้ โดยเฉพาะรายการนี้ 1 อาทิตย์ก่อนแข่งได้รับบาดเจ็บหนักอีกครั้ง แต่สุดท้ายผ่านมาได้ การได้แชมป์โลกรายการใหญ่ในปีนี้ถึง 3 รายการ ซึ่งล้วนแล้วแต่เป็นรายการที่สหพันธ์ฯ รับรอง มีความภูมิใจเป็นที่สุด เพราะไม่ใช่เรื่องง่ายเลยที่จะทำได้

จากนี้จะกลับไปฟื้นฟูร่างกายให้ดีขึ้น หลังกรำศึกหนักมาตลอดทั้งปี และค่อยเตรียมแข่งขันในปีหน้าต่อไป ทั้งนี้เป้าหมายใหญ่ในอนาคตที่อยากจะทำให้ได้ คือการเก็บประสบการณ์ ทำชื่อเสียงระดับนานาชาติเพื่อเป็นแรงบันดาลใจให้กับนักกีฬาไทย แล้วไปล่าเหรียญรางวัลในมหกรรมกีฬาเอเชียนเกมส์ 2026 ที่เมืองนาโกย่า จังหวัดไอจิ ประเทศญี่ปุ่น ให้กับประเทศไทย