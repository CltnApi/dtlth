---
layout: post
code: "ART2411290906WOIJH6"
origin_url: "https://www.khaosod.co.th/special-stories/news_9527480"
image: "https://github.com/user-attachments/assets/2dc7851d-7fcb-45ec-bd2c-6202faa2016c"
title: "เค้กปลาทอด ยายตั้งใจเบิร์ดเดย์ เผยที่มา-เหตุผลทำเอาหลานสาวน้ำตาแตก"
description: "เค้กที่อร่อยที่สุด ยายตั้งใจแฮปปี้เบิร์ดเดย์หลานสาว ด้วยปลาทอด 1 ตัวปักเทียน เผยที่มาคำพูดสุดซึ้ง \"เวลาเหลือไม่มากแล้ว\" พร้อมเหตุผลทำเอาน้ำตาแตก"
category: "SPECIAL_STORIES"
language: "th"
date: 2024-11-29T09:21:09.332Z
---

# เค้กปลาทอด ยายตั้งใจเบิร์ดเดย์ เผยที่มา-เหตุผลทำเอาหลานสาวน้ำตาแตก

[![เค้กปลาทอด ยายตั้งใจเบิร์ดเดย์ เผยที่มา-เหตุผลทำเอาหลานสาวน้ำตาแตก](https://www.khaosod.co.th/wpapp/uploads/2024/11/grandmom2.jpg "เค้กปลาทอด ยายตั้งใจเบิร์ดเดย์ เผยที่มา-เหตุผลทำเอาหลานสาวน้ำตาแตก")](https://www.khaosod.co.th/wpapp/uploads/2024/11/grandmom2.jpg)

**เค้กที่อร่อยที่สุด ยายตั้งใจแฮปปี้เบิร์ดเดย์หลานสาว ด้วยปลาทอด 1 ตัวปักเทียน เผยที่มาคำพูดสุดซึ้ง “เวลาเหลือไม่มากแล้ว” พร้อมเหตุผลทำเอาน้ำตาแตก**

เมื่อเวลา 15.30 น.วันที่ 29 พ.ย.2567 คุณยีนส์ เจ้าของ TikTok ช่อง [yeensupa14](https://www.tiktok.com/@yeensupa14) เปิดใจกับ ‘ข่าวสดออนไลน์‘ หลังจาก คุณยายไป๋ อายุ 95 ปี เซอร์ไพรส์วันเกิดหลาน ด้วยการตื่นตี 4 มาทอดปลา และร้องเพลงแฮปปี้เบิร์ดเดย์ให้

คุณยีนส์ กล่าวว่า เมื่อวันที่ 14 พ.ย.ที่ผ่านมา เป็นวันเกิดของตน ซึ่งวันนั้นเป็นวันที่ตนจะต้องไปทำงานที่โรงเรียน เพราะตนเป็นครู แล้วเพิ่งย้ายกลับมาอยู่ที่บ้านเกิดได้ประมาณ 3 เดือน ปกติคุณยายเป็นคนตื่นเช้าอยู่แล้ว แต่วันนั้นคุณยายตื่นตี 4 เลย มาทราบภายหลังว่า คุณยายไม่รู้จะไปซื้อเค้กที่ไหน จึงตัดสินใจทอดปลาให้ 1 ตัว

และวันเกิดปีนี้ก็เป็นวันเกิดที่ได้อยู่กับคุณยายครั้งแรก เพราะว่าช่วงที่ตนวัยรุ่น ก็ไปเรียนอยู่ที่กรุงเทพ ไม่ได้กลับมาฉลองวันเกิดที่บ้าน จึงไม่ได้อยู่กับคุณยาย เพราะปีนี้มีโอกาสได้อยู่ด้วยกัน คุณยายก็อยากจะทำอะไรที่พิเศษให้ แต่หลายอย่างไม่ค่อยอำนวยความสะดวก ยายทอดปลาให้ 1 ตัว และไม่สามารถหาเทียนที่ทันสมัยได้ ก็เลยไปเอาเทียนสีส้มมาปักที่ตัวปลา แต่ปรากฏว่ากดแรงไปหน่อย ทำให้เทียนหัก จึงเป็นแบบที่เห็นในคลิป

ในตอนนั้นตนกำลังจะเดินไปขึ้นรถเพื่อไปทำงาน แต่คุณยายมาเรียกแล้วบอกว่า “มีอะไรจะเซอร์ไพรส์” จากนั้นคุณยายก็ไปหยิบปลาในตู้กับข้าวแล้วปักเทียนให้ ก่อนที่แกจะร้องเพลงแบบผิดๆถูกๆ ซึ่งในตอนนั้น ตนซึ้งใจกลั้นน้ำตาไว้ไม่อยู่ ร้องไห้ออกมา ในขณะที่คุณยายก็ร้องตาม เพราะแกกลัวว่าจะร้องเพลงไม่ถูก กลัวว่าเราจะเสียใจ

ก่อนที่จะมีคำพูดหนึ่งที่คุณยายพูดกับตนว่า “ตัวแกเองนับถอยหลังแล้ว ไม่รู้จะอยู่กับลูกหลานได้นานเท่าไหร่” ประโยคนี้ก็ยิ่งทำให้ตนรู้สึกดีใจที่ได้อยู่กับคุณยาย และคุณยายยังบอกอีกว่า “อย่ากลัวการเสียใจนะ ถ้าหากเขาตายไปแล้ว เหมือนว่าเขาไปรออยู่ที่ไหนสักที่หนึ่ง วันหนึ่งเดี๋ยวเราก็ได้เจอกัน” คุณยีนส์ กล่าว

อย่างไรก็ตาม ตนรู้สึกดีใจมากที่ตัดสินใจกลับมาบรรจุที่บ้านเกิด เพราะว่าตั้งแต่ที่กลับมาอยู่ที่บ้าน คุณยายที่เป็นคนดูแลเอาใจใส่อยู่แล้ว ก็ดูแลลูกหลานมากขึ้น จึงอยากบอกกับคุณยายว่า ให้อยู่กับลูกหลานไปนานนาน เป็นร่มโพธิ์ร่มไทรให้กับคนในครอบครัวไปเรื่อยๆ ถ้าหากมีโอกาสร่วมกับคุณยาย จะใช้เวลาทุกนาทีให้มีคุณค่า จะใช้เวลาอยู่กับเขาให้มากขึ้น

