---
layout: post
code: "ART241108051640BVA5"
origin_url: "https://www.khaosod.co.th/entertainment/news_9495925"
image: "https://github.com/user-attachments/assets/8e5a3adc-2f44-4448-87aa-b4bcdfe71cf1"
title: "อนันดา-ณิชา เตรียมมีทายาทปีหน้า ลั่น! เครียดเลย กดดันทั้งครอบครัว-สังคม"
description: "อนันดา-ณิชา เตรียมมีทายาทปีหน้า ปรึกษาหมอเรียบร้อย ถูกแซวไม่มีน้ำยา ลั่น! เครียดเลย วอนสังคมอย่ากดดัน ขอลองพยายามก่อน"
category: "ENTERTAINMENT"
language: "th"
date: 2024-11-08T05:21:35.029Z
---

# อนันดา-ณิชา เตรียมมีทายาทปีหน้า ลั่น! เครียดเลย กดดันทั้งครอบครัว-สังคม

[![อนันดา-ณิชา เตรียมมีทายาทปีหน้า ลั่น! เครียดเลย กดดันทั้งครอบครัว-สังคม](https://www.khaosod.co.th/wpapp/uploads/2024/11/ananda1.jpg "อนันดา-ณิชา เตรียมมีทายาทปีหน้า ลั่น! เครียดเลย กดดันทั้งครอบครัว-สังคม")](https://www.khaosod.co.th/wpapp/uploads/2024/11/ananda1.jpg)

_**อนันดา-ณิชา เตรียมมีทายาทปีหน้า ปรึกษาหมอเรียบร้อย ถูกแซวไม่มีน้ำยา ลั่น! เครียดเลย วอนสังคมอย่ากดดัน ขอลองพยายามก่อน**_

เป็นอีกคนที่โดนถามตลอดว่าเมื่อไหร่จะมีทายาทสักที สำหรับพระเอกหนุ่ม **“อนันดา เอเวอร์ริ่งแฮม”** เพราะแต่งงานกับภรรยาสาว **“แนต ณิชชา ธนาลงกรณ์”** มาได้ปีกว่าแล้ว แต่ฝ่ายชายก็บอกตลอดเช่นกันว่ายังไม่มีความคิดเรื่องนี้เลย แต่ดูเหมือนล่าสุดเจ้าตัวเปลี่ยนใจแล้ว

ล่าสุดวันที่ 7 พ.ย. 67 งานเปิดตัว New Collection “My Only Sunshine X Nycha” ณ Helix Garden ชั้น 5 เอ็มควอเทียร์ คอลเลกชันสุดพิเศษ แรงบันดาลใจ จาก 2 ศิลปินสาว “แนต ณิชชา” เจ้าของแบรนด์ “My Only Sunshine” X “ณิชา ณัฏฐณิชา“ หลังจบงาน “อนันดา-ณิชชา” ได้ให้สัมภาษณ์กับสื่อมวลชนถึงเรื่องการเตรียมตัวมีทายาท

[![](https://www.khaosod.co.th/wpapp/uploads/2024/11/ananda3.jpg)](https://www.khaosod.co.th/wpapp/uploads/2024/11/ananda3.jpg)

**เมื่อกี้เห็นทำท่าจับท้อง หลายคนเลยคิดว่ามีข่าวดีหรือเปล่า?**

แนต : เขาแกล้ง

ADVERTISEMENT

อนันดา : ยัง ไม่ใช่

แนต : เมื่อกี้ยังแซวน้องแพทริเซียเลย ว่าแต่งตัวเหมือนกันทุกคนก็จะคิดว่าเจ๊ท้องแน่เลย แต่ไม่ค่ะ ยังค่ะ (ยิ้ม) แต่ก็มีแพลน คุยๆ กันอยู่ กำลังจะเริ่มต้น ถ้าตอบตรงๆ ก็คือกำลังพยายามปรับเวลาชีวิตของตัวเองอยู่ เพราะตัวแนตทำงานเยอะมากๆ อนันดาก็เหมือนกัน กว่าจะมาเป็นแม่ได้ เราก็ต้องสโลว์ดาวน์กับชีวิตนิดหนึ่ง

ซึ่งแนตอยู่ในจังหวะที่กำลังคิดว่าอาจจะมีเน็กซ์สเต็ปในชีวิต แนตกำลังจัดการระบบของตัวเอง และพยายามดูแลสุขภาพ ตอนนี้ก็มีไปเช็กกับคุณหมอบ้าง ว่าเราพร้อมแค่ไหน ต้องบำรุงยังไงบ้าง อย่างคุณแม่เขาก็จะเชื่อทางสายจีน ก็จะให้กินกระเพาะปลา กระเพาะหมู โสม ตอนนี้ก็อยู่ในขั้นตอนที่พยายามเตรียมสุขภาพค่ะ ส่วนแนตรู้สึกว่าถ้าจะมีเลย ในคนที่ทำงานเยอะอย่างพวกเราอะ ที่เห็นจากประสบการณ์ของเพื่อนๆ ที่ผ่านมา พออยากมีก็ไม่ได้มีได้เลย ก็เลยกลับมาที่ว่า ขอลองไปดูแลสุขภาพตัวเองก่อน เราก็คุยกันเยอะมากๆ ว่าถ้าเรามีเราอยากไปในทิศทางไหน แล้วก็เดี๋ยวว่ากัน”

**จะใช้วิธีธรรมชาติหรือปรึกษาคุณหมอ?**

อนันดา : เราก็พยายามหาข้อมูล และคุยกับเพื่อนๆ เพราะหลายคนก็เริ่มแต่งงานมีลูกแล้ว ผมก็ไปปรึกษาว่ามันเป็นยังไงนั่นนี่ เราต้องจัดการชีวิตยังไง เจอใครก็จะถามว่าเป็นยังไง ชีวิตเปลี่ยนไปเยอะไหม เหนื่อยไหม คือมันเพิ่งผ่านจุดที่เราตัดสินใจกัน ว่าลองดูแล้วกัน ก็ต้องไปหาหมอ ไปเช็กด้วย กำลังเข้าคอร์สอยู่ครับ ต้องกินนี่กินนั่น ต้องนอนเป็นเวลา ก็โดปกันหมดทุกคน (หัวเราะ)

[![](https://www.khaosod.co.th/wpapp/uploads/2024/11/ananda4.jpg)](https://www.khaosod.co.th/wpapp/uploads/2024/11/ananda4.jpg)

**มองภาพไว้ไหม จะเป็นคุณพ่อคุณแม่แบบไหน?**

อนันดา : คุยกันบ่อยนะ มันเป็นข้อสงสัยที่เรามีกันทั้งคู่ เขาก็ชอบถามว่าจะเลี้ยงยังไง จะเลี้ยงอิสระแค่ไหน เขาโตมาจะเป็นยังไง ถ้าเป็นผู้หญิงแล้วฉันจะตกกระป๋องไหม

แนต : ใช่ แนตรู้สึกว่าถ้าเกิดเขามีลูกผู้หญิง แนตก็จะตกกระป๋องทันทีเลย

อนันดา : ก็แน่นอนฮะ (หัวเราะ)

แนต : เขาบอกว่าถ้าเกิดมีลูกนะ ความสำคัญอันดับแรกจะเป็นลูกก่อน สมมติต้องไปรับลูกกับไปรับยู ไอจะไปรับลูก เขาบอกเลย

อนันดา : อันนี้ก็เรื่องจริง ไม่ แต่มันก็ทั้งสองทางไง คือมันอยู่ในช่วงที่เราตัดสินใจ พอเราตัดสินใจแล้ว จุดแรกเราต้องมองเห็น ว่าเราต้องทุ่มเทชีวิตของเรา ให้กับอีกชีวิตหนึ่ง ซึ่งมันก็แน่นอน ถ้าเป็นเขาเขาก็ต้องไปรับลูกก่อนอยู่ดี ถ้าพ่อต้องเดินเท้ากลับบ้านก็เรื่องของพ่อไป แต่ถามว่าจะเห่อไหม ก็ไม่รู้เหมือนกัน เพราะว่าผมเป็นเด็กที่โตมาแบบแปลกๆ ไม่ได้อยู่ในโลกสปอย แต่ไม่รู้ว่าตัวผมเองจะเป็นยังไง อาจจะเป็นแบบเฮ้ย…อย่าเข้าใกล้ลูกกู (หัวเราะ)

แนต : เอาจริงๆ เมื่อก่อนเราไม่เคยคิดที่จะมีลูกกันเลย ยังนึกไม่ออกว่าตัวเองจะเป็นแม่ยังไง หรือเขาจะเป็นพ่อยังไง คือปกติแนตทำอะไรจะชอบวางแผนก่อน แต่เรื่องนี้เป็นเรื่องที่คิดไม่ตก

อนันดา : เราไตร่ตรองมานานเหมือนกัน พูดตรงๆ เราไม่ได้คิดที่จะมีตั้งแต่แรก แล้วก็ไม่เคยมีแรงกดดันจากรอบข้าง แต่พอแต่งงานปุ๊บ โอ้โห มาหมดเลย หลานมายังๆ

แนต : เหมือนโดนพูดทุกวัน โดนถามทุกวัน จนสมองคิดว่าเออต้องมีลูก จากที่ไม่เคยคิด แต่ใจแนตเองอยากเลี้ยงให้เขาช่วยเหลือตัวเองได้

อนันดา : ถามว่าอยากมีกี่คน ผมว่าเอาคนแรกก่อน (หัวเราะ) เดี๋ยวค่อยว่ากันทีหลัง

**ไม่ต้องแพ็กคู่ใช่ไหม****?**

แนต : ไม่ๆ

**มีกำหนดไหมว่าต้องภายในช่วงไหน****?**

แนต : คือก่อนหน้านี้เอาจริงๆ ก็มีแรงกดดันว่าอยากให้มีปีนี้ ต้้งแต่ต้นปีแล้วคลอดสิ้นปี แต่ตารางงานของเราสองคนมันไม่ได้จริงๆ รู้สึกว่าเราต้องเอาความพร้อมก่อน

อนันดา : ดีแล้วที่เขาคิดอย่างนี้ ตอนแรกกดดันชิบเป๋งเลย แบบห้ะ ต้องตอนนี้เลย ต้องจัดตอนนี้เลยเหรอ อะไรวะ บ้าป่ะเนี่ย มังกรทอง เราต้องได้มังกรทอง แบบกดดันอะ

แนต : แต่เราก็บอกว่าเรายังไม่พร้อม ปีนี้งานเราเยอะมากๆ แล้วก็เดินทางตลอด เลยรู้สึกว่าเดี๋ยวว่ากัน ตอนนี้ก็เลื่อนไปว่างั้นมีปีหน้า เอาจริงๆ วันนี้เอาความพร้อมของเราสองคนเป็นหลัก แนตเชื่อว่าเรื่องนี้เป็นเรื่องฟ้าลิขิต ถ้าถึงเวลาเขาจะมาก็มา อยากให้เป็นเรื่องของธรรมชาติก่อน แต่ที่ไปหาหมอคือตรวจดูความพร้อมของเรา ว่าต้องฟื้นฟูตรงไหนบ้างหรือเปล่า

**มีคนแซวไหมว่าไม่มีน้ำยาหรือเปล่า****?**

อนันดา : ไม่ๆ (หัวเราะ) แต่พูดบ่อยๆ มันก็กดดันนะ ขอลองก่อนได้ไหม ใจเย็นๆ เครียดเลยนะเนี่ย หมอเขาบอกห้ามเครียดเนี่ย แต่กดดันทั้งครอบครัว ทั้งสังคม (หัวเราะ)

[![](https://www.khaosod.co.th/wpapp/uploads/2024/11/ananda5.jpg)](https://www.khaosod.co.th/wpapp/uploads/2024/11/ananda5.jpg)