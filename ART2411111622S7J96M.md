---
layout: post
code: "ART2411111622S7J96M"
origin_url: "https://www.khaosod.co.th/special-stories/news_9500863"
image: "https://github.com/user-attachments/assets/48caf93e-a49d-4c38-8f33-029014454871"
title: "ร้อง! ลูกจ้างขโมยเหยี่ยว มูลค่า 2 แสน มีหลักฐานครบ ให้ตำรวจช่วยหา เจอขอค่าน้ำมัน 1 หมื่น"
description: "ร้อง! ลูกจ้างขโมยเหยี่ยว มูลค่า 2 แสน มีหลักฐานครบ ให้ตำรวจช่วยหา เจอขอค่าน้ำมัน 1 หมื่น แต่ถึงตอนนี้เป็นระยะเวลา 3 เดือน ยังไม่มีความคืบหน้า "
category: "SPECIAL_STORIES"
language: "th"
date: 2024-11-11T16:26:23.551Z
---

# ร้อง! ลูกจ้างขโมยเหยี่ยว มูลค่า 2 แสน มีหลักฐานครบ ให้ตำรวจช่วยหา เจอขอค่าน้ำมัน 1 หมื่น

[![ร้อง! ลูกจ้างขโมยเหยี่ยว มูลค่า 2 แสน มีหลักฐานครบ ให้ตำรวจช่วยหา เจอขอค่าน้ำมัน 1 หมื่น](https://www.khaosod.co.th/wpapp/uploads/2024/11/hawk.jpg "ร้อง! ลูกจ้างขโมยเหยี่ยว มูลค่า 2 แสน มีหลักฐานครบ ให้ตำรวจช่วยหา เจอขอค่าน้ำมัน 1 หมื่น")](https://www.khaosod.co.th/wpapp/uploads/2024/11/hawk.jpg)

**ร้อง! ลูกจ้างขโมยเหยี่ยว มูลค่า 2 แสน มีหลักฐานครบ ให้ตำรวจช่วยหา เจอขอค่าน้ำมัน 1 หมื่น แต่ถึงตอนนี้เป็นระยะเวลา 3 เดือน ยังไม่มีความคืบหน้า**

ผู้สื่อข่าวรายงานว่า นายเอ (นามสมมติ) อายุ 25 ปี และแฟนสาว เข้าร้องเรียนขอคำปรึกษาทางกฎหมายจาก นายเกียรติคุณ ต้นยาง หรือ “ทนายโป้ง” สส.พรรคประชาชน เขต 7 จ.นนทบุรี หลังถูกพนักงานในบริษัท อายุ 45 ปี ขโมยนกเหยี่ยวสายพันธุ์แฮริสฮอว์ค อายุประมาณ 1 ปี มูลค่าเกือบ 200,000 บาท นำไปปล่อยต่อให้คนรู้จัก โดยมีคลิปหลักฐานที่พนักงานคนดังกล่าวรับสารภาพว่าเป็นผู้ก่อเหตุ แต่แจ้งความมานานกว่า 3 เดือน คดีกลับไม่มีความคืบหน้า ซ้ำยังถูกเจ้าหน้าที่เรียกเงิน

นายเอ เล่าว่า ตนเป็นผู้ก่อตั้งบริษัท ดำเนินงานโดยใช้เหยี่ยวไล่นกพิราบในโรงงานต่าง ๆ เมื่อบริษัทหรือลูกค้าจ้างงาน จะส่งเหยี่ยวพร้อมผู้ดูแลไปทำงานในสถานที่นั้น ๆ

วันที่ 4 ส.ค. ที่ผ่านมา ตนได้รับรายงานจากพนักงานควบคุมเหยี่ยวว่า เหยี่ยวของบริษัทหลุดหายไปจากบ้านพักที่ใช้เก็บเหยี่ยว ตนสงสัยเพราะที่บ้านพักมีมาตรการป้องกันแน่นหนา มีอุปกรณ์คล้องขาเหยี่ยว จึงไปตรวจสอบกล้องวงจรปิดในพื้นที่ใกล้เคียง พบพนักงานคนดังกล่าว ได้ออกจากพื้นที่ในช่วงเวลาประมาณ 05.00 น.

ต่อมาตนได้รับรูปภาพจากเพื่อนในวงการเหยี่ยว ว่ามีคนพยายามขายเหยี่ยวตัวหนึ่งให้ แต่เหยี่ยวนั้นไม่มีเอกสารหรืออุปกรณ์คล้องขา ตนเห็นภาพแล้วรู้ได้ทันทีว่าเป็นเหยี่ยวของตนที่หายไป จึงรวบรวมหลักฐานและแจ้งความที่ สภ.นครหลวง จ.พระนครศรีอยุธยา ในวันที่ 6 ส.ค.

หลังแจ้งความ ตนได้ติดตามคดีหลายครั้ง ทางพนักงานสอบสวนแจ้งว่าไม่มีงบค่าน้ำมันในการติดตามหานก พร้อมเรียกเงินจำนวน 10,000 บาท เพื่อเป็นค่าน้ำมัน ตนจำใจให้เงินสดเพื่อหวังจะได้เหยี่ยวคืน แต่หลังจากนั้นตำรวจยังไม่ดำเนินการ รอจนถึงตอนนี้เป็นระยะเวลา 3 เดือน ยังไม่มีความคืบหน้า

พนักงานยอมรับว่าขโมยนกไปจริง แต่ไม่ยอมรับว่านำไปขาย อ้างว่าไม่ได้เงิน จากนั้นมีการสาวไปถึงคนที่รับนกไป จึงให้พนักงานไปพูดคุยกับคนรู้จักเพื่อขอนกคืน แล้วทำการถ่ายคลิปไว้ ปรากฏว่าคนที่รับนกไปอ้างว่าปล่อยนกเหยี่ยวตัวดังกล่าวให้คนอื่นไปแล้ว ยังติดต่อคนที่ปล่อยไปไม่ได้ แถมยังอ้างว่าอาจจะต้องนำเงินไปซื้อกลับคืน โดยผู้ก่อเหตุได้รับสารภาพทุกอย่างผ่านคลิปเสียง ตนจึงนำหลักฐานนี้ส่งให้ตำรวจอีกครั้ง แต่ยังไม่มีการดำเนินคดีแต่อย่างใด

การมาร้องเรียนครั้งนี้ เพราะตนและแฟนสาวรักเหยี่ยวตัวนี้มาก ซื้อมาตั้งแต่ตัวเล็ก ๆ ราคา 70,000 บาท ทำการฝึกจนเก่งสามารถออกงานได้ ทำรายได้ให้ตนประมาณ 100,000 บาท ต่อเดือน พอตอนนี้เหยี่ยวหายไป ตนก็สูญรายได้ ทั้งยังรักและคิดถึงมาก เพราะกว่าจะฝึกให้เชื่องและมีความสามารถต้องใช้เวลาและความอดทน

แฟนสาวผู้เสียหาย กล่าวว่า ตนรักและผูกพันกับเหยี่ยว “น้องไฟต์เตอร์” มาก หลังจากหายตัวไปตนขับรถตามหาอย่างต่อเนื่องจาก จ.นครปฐม ถึง จ.อยุธยา อยากให้หน่วยงานที่เกี่ยวข้องเร่งดำเนินคดีกับผู้กระทำผิด หากผู้ที่นำน้องไฟต์เตอร์ไปยอมคืน อาจจะไม่ดำเนินคดีใด ๆ หากใครพบเห็นตนมีรางวัลให้ 100,000 บาท สำหรับผู้ที่นำเหยี่ยวตัวนี้กลับมา

ด้านทนายโป้ง กล่าวว่า เมื่อดูพยานหลักฐานแล้ว คววรออกหมายเรียกผู้ต้องหาในความผิดฐานลักทรัพย์นายจ้างได้แล้ว ซึ่งมีโทษจำคุกสูงสุด 5 ปี และปรับสูงสุด 1 แสนบาท เนื่องจากมีข้อมูลและหลักฐานพอสมควร

ส่วนเรื่องที่ผู้เสียหายอ้างว่า ตำรวจมีการรับเงินค่าน้ำมันในการจับกุมคนร้าย ตนยังไม่ปักใจเชื่อ จึงอยากฝากถึงผู้บังคับการตำรวจภูธรจังหวัดอยุธยา ให้ลงมาตรวจสอบคดีที่ สภ.นครหลวง ว่าความคืบหน้าเป็นอย่างไร เพราะประชาชนมีความรักและผูกพันกับเหยี่ยวที่เลี้ยง ฝึกฝนมาตั้งแต่ตัวน้อย ๆ และยังเป็นเครื่องมีในการทำมาหากินสร้างรายได้เยอะพอสมควร

**source : [โหนกระแส](https://www.honekrasae.com/content/oMoUNfp69W9WG6BFC9Dy?fbclid=IwZXh0bgNhZW0CMTAAAR1wjc_zwDGq4Zhar5uG5zdSmEBMnhaQY5CoId7Nwspfkl8IXQSEZFe5FR8_aem_GiJKW2HqsE5mQi8gbJ6bog)**