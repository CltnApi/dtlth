---
layout: post
code: "ART2411030943MMCWAM"
origin_url: "https://www.khaosod.co.th/sports/news_9488472"
image: "https://github.com/user-attachments/assets/c60c758d-f91f-49a8-8c86-4b22ee479dba"
title: "มิ้งค์ ฮึดสู้สุดกำลัง ต้านความแม่น‘รอนนี’ไม่ไหวร่วงรอบคัดเลือกสนุ้กเกอร์อาชีพ"
description: "มิ้งค์ สระบุรี ณัชชารัตน์ วงศ์หฤทัย แม้ว่าจะเจองานหินอย่าง รอนนี โอซัลลิแวน มือ 5 ของโลก แต่เก็บมาได้ถึง 3 เฟรม ก่อนตกรอบคัดเลือกสนุ้กเกอร์อาชีพที่จีน"
category: "SPORTS"
language: "th"
date: 2024-11-03T09:46:43.592Z
---

# มิ้งค์ ฮึดสู้สุดกำลัง ต้านความแม่น‘รอนนี’ไม่ไหวร่วงรอบคัดเลือกสนุ้กเกอร์อาชีพ

[![มิ้งค์ ฮึดสู้สุดกำลัง ต้านความแม่น‘รอนนี’ไม่ไหวร่วงรอบคัดเลือกสนุ้กเกอร์อาชีพ](https://www.khaosod.co.th/wpapp/uploads/2024/11/w644.jpg "มิ้งค์ ฮึดสู้สุดกำลัง ต้านความแม่น‘รอนนี’ไม่ไหวร่วงรอบคัดเลือกสนุ้กเกอร์อาชีพ")](https://www.khaosod.co.th/wpapp/uploads/2024/11/w644.jpg)

มิ้งค์ สระบุรี ณัชชารัตน์ วงศ์หฤทัย แม้ว่าจะเจองานหินอย่าง รอนนี โอซัลลิแวน มือ 5 ของโลก แต่เก็บมาได้ถึง 3 เฟรม ก่อนตกรอบคัดเลือกสนุ้กเกอร์อาชีพที่จีน

สนุ้กเกอร์อาชีพโลก รายการ อินเตอร์เนชั่นแนล แชมเปี้ยนชิพ 2024 ที่สังเวียนเซาธ์นิว ซิตี้ เนชั่นแนล ฟิตเนส เซ็นเตอร์ เมืองหนานจิง ประเทศจีน ระหว่าง 3-10 พ.ย. ทัวร์นาเมนต์นี้นับเป็นรายการที่ 4 ของฤดูกาล 2024-2025 ที่แข่งขันที่ประเทศจีน แชมป์นอกจากจะรับทรัพย์ราว 7.7 ล้านบาท ยังจะได้ตั๋วใบสุดท้ายไปแข่งรายการแชมเปี้ยน ออฟ แชมเปียนส์ 2024 ระหว่างวันที่ 11-17 พ.ย. ที่เมืองโบลตัน ประเทศอังกฤษ

รอบคัดเลือกของ 2 นักสอยคิวไทยด้วย ได้แก่ “หมู ปากน้ำ” นพพล แสงคำ มือ 27 ของโลก จะพบกับมือไวลด์การ์ด ขณะที่ “มิ้งค์ สระบุรี” ณัชชารัตน์ วงศ์หฤทัย มือ 113 ของโลก และมือ 1 โลกหญิง ดวลกับ “เดอะร็อกเก็ต” รอนนี โอซัลลิแวน มือ 5 ของโลกจากอังกฤษ ด้าน “เอฟวัน” เทพไชยา อุ่นหนู มือ 37 ของโลก ที่รอบคัดเลือกปราบ เล่ย เพ่ย ฟาน มือ 84 ของโลกจากจีน 6-4 เฟรม รอบ 64 คน “เอฟ” จะต้องพบศึกหนักอย่าง สจวร์ต บิงแฮม มือ 25 ของโลกจากอังกฤษ ดีกรีแชมป์โลกเมื่อปี 2015 โดยจะดวลกันในวันที่ 4 พ.ย.

โดยรอบคัดเลือกระหว่างมิ้งค์พบกับรอนนีในระบบ 6 ใน 11 เฟรม โดยเฟรมแรกมิ้งออกสตาร์ตได้อย่างยอดเยี่ยมเอาชนะไปได้ 84-32 ขึ้นนำ 1-0 แต่จากนั้นรอนนีเค้นฟอร์มร้อนกดทีเดียว 4 เฟรมรวด 125-0, 80-33, 90-12 และ 114-12 ขึ้นนำ 4-1

เข้าสู่เฟรมที่ 6 และ 7 ณัชชารัตน์ได้โอกาสออกคิวต่อเนื่องทำไปทั้งสิ้น 68-21 และ 81-39 ไล่มาเป็น 3-4 เฟรม แต่ว่ารอนนีกลับมาได้ในเฟรมที่ 8 ด้วยสกอร์ 69-0 ขึ้นแท่น 5-3 ก่อนที่เฟรม 9 รอนนีโชว์ตบไม้เดียว 132 แต้มเอาชนะ 6-3 เฟรมผ่านเข้ารอบต่อไป ส่วนมิ้งค์ตกรอบแต่สู้ได้อย่างน่าประทับใจ