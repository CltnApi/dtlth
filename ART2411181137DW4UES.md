---
layout: post
code: "ART2411181137DW4UES"
origin_url: "https://www.khaosod.co.th/sports/news_9511176"
image: "https://github.com/user-attachments/assets/bd843f08-f2e9-407d-9f6c-172b42c8a572"
title: "รุ่งรัฐ ลดกระแสดรามาวิวาทะเดือดแฟนบอล ตัดสินใจปิดอินสตาแกรมส่วนตัว"
description: "รุ่งรัฐ ภูมิจันทึก ดาวเตะทีมชาติไทย ซึ่งปะทะคารมกับแฟนบอลในอินตราแกรมจนเกิดดรามาหลังเกมเสมอลาว ทำให้ทัวร์ลงอย่างหนัก ตัดสินใจปิดอินสตาแกรมส่วนตัวแล้ว"
category: "SPORTS"
language: "th"
date: 2024-11-18T11:41:30.976Z
---

# รุ่งรัฐ ลดกระแสดรามาวิวาทะเดือดแฟนบอล ตัดสินใจปิดอินสตาแกรมส่วนตัว

[![รุ่งรัฐ ลดกระแสดรามาวิวาทะเดือดแฟนบอล ตัดสินใจปิดอินสตาแกรมส่วนตัว](https://www.khaosod.co.th/wpapp/uploads/2024/11/Rungrath.jpg "รุ่งรัฐ ลดกระแสดรามาวิวาทะเดือดแฟนบอล ตัดสินใจปิดอินสตาแกรมส่วนตัว")](https://www.khaosod.co.th/wpapp/uploads/2024/11/Rungrath.jpg)

รุ่งรัฐ ภูมิจันทึก ดาวเตะทีมชาติไทย ซึ่งปะทะคารมกับแฟนบอลในอินตราแกรมจนเกิดดรามาหลังเกมเสมอลาว ทำให้ทัวร์ลงอย่างหนัก ตัดสินใจปิดอินสตาแกรมส่วนตัวแล้ว

ดราม่าหลังเกมฟุตบอลอุ่นเครื่องฟีฟ่าเดย์ เกมที่ทีมฟุตบอลทีมชาติไทย เปิดสนามมหาวิทยาลัยธรรมศาสตร์ ศูนย์รังสิต เสมอกับ สปป.ลาว 1-1 เมื่อวันที่ 17 พ.ย. ที่ผ่านมา

โดยดราม่าดังกล่าวเกิดบนโซเชียลมีเดีย หลัง รุ่งรัฐ ภูมิจันทึก กองกลางทีมชาติไทย ตอบกลับคอมเมนต์ที่วิจารณ์ฟอร์มการเล่นของตัวเองด้วยข้อความรุนแรง

สำหรับคอมเมนต์จากแฟนบอลคนดังกล่าวเกิดจากการแนะนำให้รุ่งรัตน์น้อมรับคำวิจารณ์ หลังมีแฟนบอลอีกคนมาคอมเมนต์ว่า ครั้งหน้านักเตะรายนี้คงไม่น่าถูกเรียกติดทีมชาติแล้ว ก่อนที่รุ่งรัฐจะตอบกลับว่า “มึงไปบอกเขาดิ”

ซึ่งแฟนบอลคนดังกล่าว ได้เข้ามาคอมเมนต์ว่า “หัดน้อมรับคำวิจารณ์บ้าง ผมโคตรรับไม่ได้เลย บอลกำลังบุกคุณส่งคืนหลังแบบนี้ ทุเรศมาก ผมรับไม่ได้นะครับ อย่าโกรธกันนะ ผมเหลืออดจริงๆ” ก่อนที่รุ่งรัฐจะตอบแฟนบอลรายนี้ว่า “กูไม่รับ ไปทุเรศกับพ่อมึงอ่ะ อย่าคิดว่าตามตัวไม่เจอนะ”

อย่างไรก็ตามรุ่งรัฐได้มีการแคปหน้าบทสนทนาที่แฟนบอลคนดังกล่าวได้ทักมาให้เจ้าตัวขอโทษ ซึ่งในแชทดังกล่าวกองกลางวัย 32 ปี ได้ระบุว่า ขอโทษครับ อารมณ์ร้อนไปครับ” พร้อมเขียนแคปชั่นด้วยว่า “เมื่อคืนผมเม้นเสร็จ ก็รีบขอโทษไปแล้วนะครับ ขอโทษที่อารมณ์ร้อนไปครับ”

ล่าสุดดาวเตะจากแบงค็อก ยูไนเต็ด ตัดสินใจปิดอินสตาแกรมส่วนตัวที่ชื่อ rungrath11 เป็นที่เรียบร้อยแล้ว