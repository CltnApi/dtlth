---
layout: post
code: "ART2411281006K6EPBN"
origin_url: "https://www.khaosod.co.th/breaking-news/news_9525832"
image: "https://github.com/user-attachments/assets/6c321420-4fe6-4f5a-ba1f-1f78d23b3c27"
title: "สามารถ เปิดใจปมเหตุยิง 3 ศพ อยากมอบตัวแต่หลงป่า ยอมรับผิด อยากขอโทษ"
description: "สามารถ เปิดใจปมเหตุยิง 3 ศพ อยากมอบตัวแต่หลงป่า กินข้าวไป 2 ปั้น ยอมรับผิด อยากขอโทษไปยังครอบครัวผู้เสียชีวิตทั้ง 3 คนด้วย"
category: "HOT_NEWS"
language: "th"
date: 2024-11-28T10:26:23.993Z
---

# สามารถ เปิดใจปมเหตุยิง 3 ศพ อยากมอบตัวแต่หลงป่า ยอมรับผิด อยากขอโทษ

[![สามารถ เปิดใจปมเหตุยิง 3 ศพ อยากมอบตัวแต่หลงป่า ยอมรับผิด อยากขอโทษ](https://www.khaosod.co.th/wpapp/uploads/2024/11/45458.jpg "สามารถ เปิดใจปมเหตุยิง 3 ศพ อยากมอบตัวแต่หลงป่า ยอมรับผิด อยากขอโทษ")](https://www.khaosod.co.th/wpapp/uploads/2024/11/45458.jpg)

**สามารถ เปิดใจปมเหตุยิง 3 ศพ อยากมอบตัวแต่หลงป่า กินข้าวไป 2 ปั้น ยอมรับผิด อยากขอโทษไปยังครอบครัวผู้เสียชีวิตทั้ง 3 คน**

จากกรณีนายสามารถ อายุ 58 ปี ยิงชาวบ้านเสียชีวิต 3 ศพ ในพื้นที่ อ.ศรีบุญเรือง จ.หนองบัวลำภู หลังนำบัตรเอทีเอ็มของเพื่อนบ้าน กดเงินสวัสดิการคนพิการ 1 หมื่นบาท นำไปใช้แล้วไม่คืน คู่กรณีจึงแจ้งความ ทำให้โกรธแค้นและก่อเหตุ หลังลงมือโหดนายสามารถได้หลบหนีไป สุดท้ายยอมลงจากเขาและเข้ามอบตัวกับตำรวจ ตามที่เคยเสนอข่าวไปแล้วนั้น

สำหรับคืบหน้า วันที่ 28 พ.ย.67 เจ้าหน้าที่ควบคุมตัวนายสามารถ มาสอบสวนที่ สภ.สภ.ศรีบุญเรือง โดยมีนางจุ๋ม ภรรยาผู้ก่อเหตุ เดินทางมา เพื่อหวังพบสามีด้วยอาการที่โศกเศร้าและร่ำไห้ โดยมี พล.ต.ต.เนติพงศ์ ธาตุทำเล รอง ผบช.ภ.4 นายสุรศักดิ์ อักษรกุล รองผู้ว่าฯ หนองบัวลำภู พร้อมทีมชุดจับกุมแถลงข่าว โดยผู้ต้องหายินยอมที่จะเปิดเผยและให้สอบถาม

นายสามารถ ผู้ก่อเหตุ เล่าว่า สาเหตุที่ลงมือยิง 3 ศพ มาจากเรื่องในวันที่ก่อเหตุ นัดเจรจากันเรื่องที่ตนนำบัตรเอทีเอ็มของเพื่อนบ้าน กดเงินสวัสดิการคนพิการ 1 หมื่นบาท แต่ด้วยอารมณ์ที่ชั่ววูบและขาดสติ จึงใช้อาวุธปืนขนาด 9 มม. ก่อเหตุยิงทั้ง 3 คนจนเสียชีวิต

จากนั้นขี่รถจักรยานยนต์หลบหนีขึ้นไปที่ภูกระโจม และอยากมอบตัวกับตำรวจตั้งแต่เมื่อวันที่ 27 พ.ย.ที่ผ่านมา จึงติดต่อไปภรรยาให้ประสานตำรวจมารับตัว แต่ที่ไม่ออกมา เพราะหลงป่าหาทางออกไม่ได้ จึงให้ตำรวจมารับตัว และยอมรับผิด อยากขอโทษไปยังครอบครัวผู้เสียชีวิตทั้ง 3 คน

นายสามารถ เล่าว่า เพิ่งได้กินข้าว 1 ปั้นโดยขอจากชาวบ้าน แบ่งเป็น 2 ปั้น กินเมื่อวานนี้ตอนเย็น และอีกปั้นกินตอนเช้า โดยไม่มีกับข้าว

“ส่วนสาเหตุที่ยิงชรบ.นั้น เพราะทะเลาะผิดใจกันมาระยะหนึ่งแล้ว โดยมักจะถูกผู้ตาย พูดใส่หน้าหลายครั้งว่าคนไม่รู้กฎหมาย จึงรู้สึกเหมือนถูกเหยียดหยาม” นายสามารถกล่าว

เบื้องต้นเจ้าหน้าที่ตั้ง 4 ข้อหา คือ ฆ่าคนตายโดยเจตนา , มีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต , พกพาอาวุธปืนและเครื่องกระสุนปืนไปในทางสาธารณะ ในชุมชนหมู่บ้าน โดยไม่มีสาเหตุ , ยิงปืนในที่สาธารณะ และชุมชน โดยไม่มีสาเหตุ



