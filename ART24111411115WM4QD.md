---
layout: post
code: "ART24111411115WM4QD"
origin_url: "https://www.khaosod.co.th/sports/news_9505830"
image: "https://github.com/user-attachments/assets/a4413aaf-8085-473a-aa77-2e7f41f0302a"
title: "ฮอนด้า ประกาศจัด ฮอนด้า แอลพีจีเอ ไทยแลนด์ 2025 - 72 โปรร่วมชิง 60 ล้าน"
description: " ฮอนด้า ผู้นำด้านเทคโนโลยีการขับเคลื่อน ผนึกกำลัง 3 บริษัทภายใต้แบรนด์ฮอนด้า ได้แก่ บริษัท เอเชี่ยนฮอนด้ามอเตอร์ จำกัด สำนักงานใหญ่ฮอนด้า ประจำภูมิภาค"
category: "SPORTS"
language: "th"
date: 2024-11-14T11:17:08.352Z
---

# ฮอนด้า ประกาศจัด ฮอนด้า แอลพีจีเอ ไทยแลนด์ 2025 - 72 โปรร่วมชิง 60 ล้าน

[![ฮอนด้า ประกาศจัด ฮอนด้า แอลพีจีเอ ไทยแลนด์ 2025 - 72 โปรร่วมชิง 60 ล้าน](https://www.khaosod.co.th/wpapp/uploads/2024/11/464673284_18255800878265719_4805010803032591295_n.jpg "ฮอนด้า ประกาศจัด ฮอนด้า แอลพีจีเอ ไทยแลนด์ 2025 - 72 โปรร่วมชิง 60 ล้าน")](https://www.khaosod.co.th/wpapp/uploads/2024/11/464673284_18255800878265719_4805010803032591295_n.jpg)

ฮอนด้า ผู้นำด้านเทคโนโลยีการขับเคลื่อน ผนึกกำลัง 3 บริษัทภายใต้แบรนด์ฮอนด้า ได้แก่ บริษัท เอเชี่ยนฮอนด้ามอเตอร์ จำกัด สำนักงานใหญ่ฮอนด้า ประจำภูมิภาคเอเชียและโอเชียเนีย บริษัท ฮอนด้า ออโตโมบิล (ประเทศไทย) จำกัด ผู้นำด้านรถยนต์ และบริษัท ไทยฮอนด้า จำกัด ผู้นำด้านรถจักรยานยนต์และเครื่องยนต์อเนกประสงค์ ร่วมเป็นผู้สนับสนุนหลัก พร้อมด้วย ไอเอ็มจี ประกาศยืนยันจัดการแข่งขัน “ฮอนด้า แอลพีจีเอ ไทยแลนด์ 2025” ในวันที่ 20-23 กุมภาพันธ์ 2568 ที่ สยามคันทรีคลับ โอลด์คอร์ส พัทยา จ.ชลบุรี สานต่อการยกระดับกีฬากอล์ฟสู่ระดับโลกอย่างยั่งยืน พร้อมขับเคลื่อนความสนุกและขยายฐานผู้ชมให้เข้าถึงกีฬากอล์ฟให้กว้างและหลากหลายยิ่งขึ้น โดยเชิญชวนแฟนกอล์ฟ เข้าร่วมชมวงสะวิง 72 โปรกอล์ฟชั้นนำระดับโลก ชิงเงินรางวัลรวม 1.7 ล้านเหรียญดอลลาร์ฯ (ราว 60 ล้านบาท) เปิดจำหน่ายบัตรเข้าชมที่ www.hondalpgathailand.com

มร. โทชิโอะ คุวาฮาระ ประธานกรรมการบริหารและซีอีโอ บริษัท เอเชี่ยนฮอนด้ามอเตอร์ จำกัด กล่าวว่า “กีฬากอล์ฟในปัจจุบันมีความนิยมแพร่หลายขึ้น ด้วยจำนวนผู้เล่นกอล์ฟในภูมิภาคเอเชียและโอเชียเนีย โดยเฉพาะในประเทศไทย เราจึงได้เชิญบริษัท ไทยฮอนด้า จำกัด มาร่วมเป็นส่วนหนึ่งในการสนับสนุนการแข่งขัน ฮอนด้า แอลพีจีเอ ไทยแลนด์ โดยการผนึกกำลัง ของ 3 บริษัท จะช่วยยกระดับและขับเคลื่อนความสนุกของการแข่งขันนี้ไปยังกลุ่มผู้ชมในวงกว้างและหลากหลายมากขึ้น อีกทั้งเป็นการสานต่อความมุ่งมั่นในการพัฒนาวงการกอล์ฟสตรีไทย ช่วยเปิดโอกาสและผลักดันนักกอล์ฟไทยและนักกอล์ฟในภูมิภาคเอเชียและโอเชียเนียในการก้าวตามความฝันสู่การเป็นนักกอล์ฟอาชีพและก้าวสู่การแข่งขันระดับโลก ผ่านการจัดการแข่งขันที่ได้รับการยอมรับในมาตรฐานระดับสากล รวมถึงการส่งเสริมการมีส่วนร่วมและบทบาททางกีฬาให้แก่ผู้ที่สนใจให้เข้าถึงกีฬากอล์ฟได้ง่ายและมากขึ้นด้วย”

![](https://www.khaosod.co.th/wpapp/uploads/2024/11/1275177.jpg)

“ฮอนด้าเชื่อมั่นในพลังแห่งความฝัน ที่ขับเคลื่อนภายใต้โกลบอลแบรนด์สโลแกน The Power of Dreams – How We Move You. ที่ต้องการเป็นแรงผลักดันที่สำคัญให้กับผู้คนและสังคมไปสู่ความฝันของตน ซึ่งสอดคล้องกับวิสัยทัศน์และความมุ่งมั่นในการสนับสนุนกีฬาและนักกีฬา รวมถึงแฟนกีฬา เพื่อส่งเสริมให้กล้าที่จะเผชิญกับความท้าทายและสร้างคุณค่าให้ชีวิต การสนับสนุน ฮอนด้า แอลพีจีเอ ไทยแลนด์ จึงเป็นเวทีขับเคลื่อนความฝันของผู้ที่ชื่นชอบในกีฬากอล์ฟ ในการแข่งขันนี้ เราพร้อมจะส่งมอบความสนุกผ่านการแข่งขันและกิจกรรมต่าง ๆ และยินดีต้อนรับแฟนกอล์ฟจากทั้งในประเทศและทั่วโลกให้กลับเข้ามาชมและร่วมเชียร์การแข่งขัน ฮอนด้าขอขอบคุณผู้สนับสนุนและพันธมิตรทั้งภาครัฐและเอกชน ผู้จัดการแข่งขัน – บริษัท ไอเอ็มจี เซอร์วิสเซส (ประเทศไทย) พร้อมทั้งทีมงานที่อยู่เบื้องหลังที่ทำให้การแข่งขันนี้เกิดขึ้นอีกครั้ง”

ฮอนด้า แอลพีจีเอ ไทยแลนด์ เป็นมากกว่าการแข่งขันกอล์ฟ เพราะนอกจากการดวลวงสวิงของโปรกอล์ฟชั้นนำระดับโลกกว่า 72 คน ยังมีการผลักดันกิจกรรมต่าง ๆ ทั้งการเปิดโอกาสให้นักกอล์ฟไทยร่วมเก็บเกี่ยวประสบการณ์ในระดับนานาชาติผ่านการแข่งขัน National Qualifiers ล่าสุดกับกิจกรรมใหม่ Junior Golf Program เฟ้นหาเยาวชนอายุไม่เกิน 16 ปี คัดเลือกและเก็บคะแนนผ่านทักษะเกมกอล์ฟให้เหลือ 25 คน เพื่อเข้าร่วมกิจกรรมกอล์ฟคลินิกเยาวชน Junior Golf Clinic และโอกาสในการใกล้ชิดนักกอล์ฟชั้นนำของโลกในสัปดาห์การแข่งขัน นอกจากนี้ ยังมีโครงการอาสาสมัครปฏิบัติงานด้านจัดการแข่งขัน (Young Ambassador Program) และโครงการอาสาสมัครปฏิบัติงานภาคสนาม (Volunteer Program) รวมถึงกิจกรรมเพื่อสังคม (CSR) และการบริจาคเงินเพื่อช่วยเหลือผู้ป่วยของศิริราชมูลนิธิ



มิสวินนี่ เฮง รองประธานอาวุโสและกรรมการผู้จัดการ บริษัท ไอเอ็มจี เซอร์วิสเซส (ประเทศไทย) จำกัด ผู้จัดการแข่งขัน กล่าวว่า “ฮอนด้า แอลพีจีเอ ไทยแลนด์ ถือเป็นหนึ่งในไฮไลต์สำคัญของการแข่งขันกอล์ฟในภูมิภาคเอเชีย ทางไอเอ็มจี มีความภูมิใจที่ได้ทำงานร่วมกับฮอนด้าและพันธมิตรมาอย่างต่อเนื่องยาวนาน เพื่อขับเคลื่อนการส่งเสริมกีฬากอล์ฟสตรี สร้างความเท่าเทียมและบทบาททางเพศเพราะในขณะนี้มีผู้เล่นกอล์ฟหน้าใหม่ทั่วโลกที่เป็นผู้หญิงถึง 60 เปอร์เซ็นต์ทำให้ช่องว่างระหว่างเพศในกีฬาชนิดนี้ลดลงเรื่อย ๆ ในขณะเดียวกันเราพร้อมนำเสนอประสบการณ์ใหม่ ๆ ให้กับแฟนกีฬาและเพิ่มสีสันกิจกรรมใหม่ๆ เพื่อให้การแข่งขันรายการนี้เป็นกิจกรรมไลฟ์สไตล์สำหรับคนทุกเพศทุกวัย”

ภาพรวมของการแข่งขัน “ฮอนด้า แอลพีจีเอ ไทยแลนด์ 2024” แฟนกีฬากอล์ฟได้ติดตามชมการแข่งขันและตื่นเต้นกับชัยชนะของนักกอล์ฟชาวไทย แพตตี้-ปภังกร ธวัชธนกิจ ที่สามารถคว้าแชมป์ไปครองได้สำเร็จด้วยสกอร์รวม 21 อันเดอร์ เอาชนะ อัลบอน วาเลนซูเอล่า นักกอล์ฟจากสวิตเซอร์แลนด์ ซึ่งจบอันดับ 2 สกอร์รวม 20 อันเดอร์ สร้างความสุขให้แฟนกอล์ฟชาวไทยที่ร่วมเชียร์ติดขอบสนามและผ่านการถ่ายทอดสด โดยแชมป์คนปัจจุบัน แพตตี้-ปภังกร พร้อมแล้วที่จะกลับมาป้องกันแชมป์ในศึก “ฮอนด้า แอลพีจีเอ ไทยแลนด์ 2025” ในปีหน้านี้

“แพตตี้เคยลงแข่ง ฮอนด้า แอลพีจีเอ ไทยแลนด์ ครั้งแรกเมื่อปี 2015 ตอนเป็นมือสมัครเล่น รู้สึกผูกพันกับรายการนี้ตั้งแต่เด็ก จนสามารถคว้าแชมป์ได้สำเร็จต่อหน้าคุณพ่อคุณแม่ ได้สร้างความสุขเล็กๆให้แฟนกีฬาชาวไทย รู้สึกเป็นความทรงจำที่พิเศษมากค่ะ ส่วนตัวมองว่าการป้องกันแชมป์เป็นอีกหนึ่งความท้าทาย ตอนนี้ก็เตรียมความพร้อมอยู่เสมอ อยากชวนทุกคนมาร่วมสนุกกันและเป็นกำลังใจให้แพตตี้ รวมถึงผู้เข้าแข่งขันทุกคนด้วยค่ะ” แพตตี้-ปภังกร กล่าว

ในฤดูกาลแข่งขันแอลพีจีเอทัวร์ 2024 นอกจาก แพตตี้-ปภังกร ธวัชธนกิจ แชมป์ฮอนด้า แอลพีจีเอ ไทยแลนด์ 2024 ยังมีนักกอล์ฟไทยที่เคยมาร่วมสร้างแรงบันดาลใจในทัวร์นาเมนต์นี้ต่างโชว์ฟอร์มโดดเด่นคว้าแชมป์มาครองได้หลายรายการ อาทิ จีโน่-อาฒยา ฐิติกุล แชมป์ดาว แชมเปียนชิพ พราว-ชเนตตี วรรณแสน แชมป์ดานา โอเพ่น โม-โมรียา จุฑานุกาล แชมป์ พอร์ทแลนด์ คลาสสิก

และล่าสุด จัสมิน-ธิฎาภา สุวัณณะปุระ แชมป์วอลมาร์ท เอ็นดับเบิลยู อาร์คันซอว์ แชมเปียนชิพ จึงเป็นที่น่าจับตาอย่างยิ่งว่า ในการแข่งขัน ฮอนด้า แอลพีจีเอ ไทยแลนด์ 2025 นักกอล์ฟไทยจะสามารถคว้าแชมป์ในรายการนี้เป็นสมัยที่ 3 ไปครองได้สำเร็จหรือไม่ (เม-เอรียา จุฑานุกาล แชมป์ปี 2021 และ แพตตี้-ปภังกร ธวัชธนกิจ แชมป์ปี 2024)

สำหรับ ฮอนด้า แอลพีจีเอ ไทยแลนด์ 2025 จะกลับมาสร้างความยิ่งใหญ่และความตื่นเต้นเร้าใจให้กับแฟนกอล์ฟอีกครั้งในวันที่ 20-23 กุมภาพันธ์ 2568 ณ สยามคันทรีคลับ โอลด์คอร์ส พัทยา จ.ชลบุรี โดยจะมีการเปิดเผยรายชื่อ นักกอล์ฟสตรีชั้นนำระดับโลกทั้งไทยและต่างชาติจำนวน 72 คนในช่วงต้นปีหน้า ผู้ที่สนใจสามารถซื้อบัตรเข้าชมการแข่งขันทั้งแบบทั่วไปและแบบวีไอพี ทาง www.hondalpgathailand.com

สามารถติดตามรายละเอียดเพิ่มเติมได้ที่ www.hondalpgathailand.com หรือเฟซบุ๊ก www.facebook.com/lpgaThailand และอินสตาแกรม www.instagram.com/hondalpgathailand