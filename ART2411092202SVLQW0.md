---
layout: post
code: "ART2411092202SVLQW0"
origin_url: "https://www.khaosod.co.th/sports/news_9498260"
image: "https://github.com/user-attachments/assets/8fae9e70-c981-48d5-9541-348abf604e59"
title: "ลิเวอร์พูลไม่พลาดเปิดรังทุบวิลลา นำจ่าฝูง พรีเมียร์ลีก แบบทิ้งห่าง 5 แต้ม"
description: "ลิเวอร์พูลครองจ่าฝูง พรีเมียร์ลีก ด้วยความสบายใจยิ่งกว่าเดิม หลังเปิดบ้านเก็บชัยเหนือแอสตัน วิลลา ทำให้ตอนนี้แต้มทิ้งห่างแมนเชสเตอร์ ซิตี้ 5 คะแนนแล้ว"
category: "SPORTS"
language: "th"
date: 2024-11-09T22:06:07.861Z
---

# ลิเวอร์พูลไม่พลาดเปิดรังทุบวิลลา นำจ่าฝูง พรีเมียร์ลีก แบบทิ้งห่าง 5 แต้ม

[![ลิเวอร์พูลไม่พลาดเปิดรังทุบวิลลา นำจ่าฝูง พรีเมียร์ลีก แบบทิ้งห่าง 5 แต้ม](https://www.khaosod.co.th/wpapp/uploads/2024/11/2024-11-09T211158Z_207136988_UP1EKB91MVW3B_RTRMADP_3_SOCCER-ENGLAND-LIV-AVL-REPORT.jpg "ลิเวอร์พูลไม่พลาดเปิดรังทุบวิลลา นำจ่าฝูง พรีเมียร์ลีก แบบทิ้งห่าง 5 แต้ม")](https://www.khaosod.co.th/wpapp/uploads/2024/11/2024-11-09T211158Z_207136988_UP1EKB91MVW3B_RTRMADP_3_SOCCER-ENGLAND-LIV-AVL-REPORT.jpg)

การแข่งขันฟุตบอล พรีเมียร์ลีก อังกฤษ เมื่อวันที่ 9 พฤศจิกายน “หงส์แดง”ลิเวอร์พูล เปิดสนามแอนฟิลด์ รับการมาเยือนของ “สิงห์ผงาด”แอสตัน วิลลา

เกมนี้เจ้าบ้านส่ง ดาร์วิน นูนเญซ, โมฮาเหม็ด ซาลาห์, เคอร์ติส โจนส์ ลงตัวจริง ขณะที่ทีมเยือนนำโดย โอลลี วัตกินส์, มอร์แกน โรเจอร์ส, ลีออน เบลีย์

นาที 20 โมฮาเหม็ด ซาลาห์ กำลังจะหลุดเดี่ยวในจังหวะสวนกลับแล้วถูกผู้เล่นวิลลาตามมาดึงล้มลงหวังตัดเกม ดาร์วิน นูนเญซ ซึ่งสปีดตีคู่กันมาเลือกที่จะเล่นต่อให้เป็นลูกได้เปรียบ โดยแตะบอลหนีนายทวารแล้วซัดไม่เหลือ ลิเวอร์พูลนำ 1-0

นาที 37 วิลลาได้ลูกเตะมุมฝั่งขวา ลูกาส์ ดีญ เปิดเข้ามาให้ อมาดู โอนานา กระโดดขึ้นโขกเต็มหัว ควิวิน เคลเลเฮอร์ ยังเหนียวปัดทิ้งได้อย่างเหลือเชื่อ

นาที 38 เป็นจังหวะต่อเนื่องที่วิลลาได้ลูกเตะมุมฝั่งขวาอีกครั้ง ซึ่งคราวนี้ ลูกาส์ ดีญ เปิดมาเข้าหัว ดิเอโก การ์ลอส ขึ้นขวิดแล้วถูก ควิวิน เคลเลเฮอร์ ล้มตัวเซฟกระฉอกมาเข้าทาง โอลลี วัตกินส์ โหม่งซ้ำก็ติดบล็อกผู้เล่นลิเวอร์พูลอีก จบครึ่งแรก “หงส์แดง” นำอยู่ 1-0

ครึ่งหลังนาที 84 ผู้เล่นลิเวอร์พูลหวดบอลจากเขตโทษตัวเองลอยมาบริเวณกลางสนาม แล้วกองหลังวิลลาโหม่งสกัดไม่ดีไปติดตัว โมฮาเหม็ด ซาลาห์ บอลจึงกระเด้งเป็นใจให้ซาลาห์ควบหลุดเดี่ยวไปถึงเขตโทษแล้วยิงผ่านนายทวารไม่เหลือ เจ้าบ้านจึงชนะไป 2-0

ทำให้ผ่านไป 11 นัดเท่ากัน ลิเวอร์พูลเก็บเพิ่มเป็น 28 คะแนน นำจ่าฝูงเช่นเดิม แต่ทิ้งช่องห่างจากรองจ่าฝูงแมนเชสเตอร์ ซิตี้ เพิ่มเป็น 5 แต้ม ส่วนวิลลามี 18 คะแนน ยึดอันดับ 8

ผลคู่อื่น เบรนต์ฟอร์ด ชนะ บอร์นมัธ 3-2, คริสตัล พาเลซ แพ้ ฟูแลม 0-2, เวสต์แฮม ยูไนเต็ด เสมอ เอฟเวอร์ตัน 0-0, วูล์ฟแฮมป์ตัน วันเดอเรอร์ส ชนะ เซาธ์แฮมป์ตัน 2-0, ไบรตัน ชนะ แมนเชสเตอร์ ซิตี้ 2-1