---
layout: post
code: "ART2411110536ILKCH7"
origin_url: "https://www.khaosod.co.th/breaking-news/news_9499879"
image: "https://github.com/user-attachments/assets/15905a68-3cb2-45ae-9ab9-9374f540589c"
title: "มาดามฮวงจุ้ย เปิดใจทั้งน้ำตา ยันไม่เกี่ยว ตี่ลี่ฮวงจุ้ย ฝากถึงน้องชาย หลังโดนตำรวจล็อกตัว"
description: "มาดามฮวงจุ้ย เปิดใจทั้งน้ำตา ยันไม่เกี่ยว ตี่ลี่ฮวงจุ้ย ฝากถึงน้องชาย หลังโดนตำรวจล็อกตัว ยืนยันผงกระดูกผีไม่มีในศาสตร์ “ตี่ลี่ฮวงจุ้ย”"
category: "HOT_NEWS"
language: "th"
date: 2024-11-11T05:46:18.543Z
---

# มาดามฮวงจุ้ย เปิดใจทั้งน้ำตา ยันไม่เกี่ยว ตี่ลี่ฮวงจุ้ย ฝากถึงน้องชาย หลังโดนตำรวจล็อกตัว

[![มาดามฮวงจุ้ย เปิดใจทั้งน้ำตา ยันไม่เกี่ยว ตี่ลี่ฮวงจุ้ย ฝากถึงน้องชาย หลังโดนตำรวจล็อกตัว](https://www.khaosod.co.th/wpapp/uploads/2024/11/Feng-Shui548-1.jpg "มาดามฮวงจุ้ย เปิดใจทั้งน้ำตา ยันไม่เกี่ยว ตี่ลี่ฮวงจุ้ย ฝากถึงน้องชาย หลังโดนตำรวจล็อกตัว")](https://www.khaosod.co.th/wpapp/uploads/2024/11/Feng-Shui548-1.jpg)

**มาดามฮวงจุ้ย เปิดใจทั้งน้ำตา ยันไม่เกี่ยว ตี่ลี่ฮวงจุ้ย ฝากถึงน้องชาย หลังโดนตำรวจล็อกตัว ยืนยันผงกระดูกผีไม่มีในศาสตร์ “ตี่ลี่ฮวงจุ้ย”**

เมื่อเวลา 09.30 น. วันที่ 11 พ.ย.67 ที่โรงแรมซินนามอน ซ.วิภาวดีรังสิต 42 แขวงลาดยาว เขตจตุจักร กทม. น.ส.นภัสวรรณ จิรเจริญเวศน์ หรือมาดามฮวงจุ้ย ในนามของ บริษัท เจริญเวศน์อินเตอร์ บิสิเนส จำกัด พร้อม นายรณณรงค์ แก้วเพ็ชร์ หรือทนายรณรงค์ ประธานเครือข่ายมูลนิธิรณรงค์ทวงคืนความยุติธรรมในสังคม แถลงชี้แจงถึงการที่ มาดามฮวงจุ้ย ถูกพาดพิงจากกรณีมีผู้เสียหายหลายรายเข้าเเจ้งความกับ “หมอดูฮวงจุ้ย” ชื่อดัง หลังถูกหลอกมูลค่าความกว่า 70 ล้านบาท

มาดามฮวงจุ้ย กล่าวทั้งน้ำตาว่า อยากขอโทษและแสดงความเสียใจกับเหตุการณ์ที่เกิดขึ้น ตนและครอบครัวเองก็รู้สึกช็อก เมื่อได้เห็นข่าวพร้อมกับประชาชนทุกคน พร้อมยืนยันจะให้การให้เป็นประโยชน์ที่สุด ให้ทุกอย่างเป็นไปตามข้อกฎหมาย ยินดีอธิบายหลักการเหตุและผลกับสื่อมวลชนทุกคน

[![](https://www.khaosod.co.th/wpapp/uploads/2024/11/Feng-Shui548-6.jpg)](https://www.khaosod.co.th/wpapp/uploads/2024/11/Feng-Shui548-6.jpg)

มาดามฮวงจุ้ย กล่าวว่า การเข้ามาสานต่อความรู้ของคุณพ่อ ติดตามเรียนกับคุณพ่อมา ทำให้เห็นว่าคุณพ่อสามารถใช้ฮวงจุ้ยช่วยเปลี่ยนชีวิตลูกศิษย์ได้จริงๆ จึงอยากจะเผยแพร่ศาสตร์นี้แก่คนหมู่มากผ่านโซเชียล จากนั้นตนให้ความรู้เรื่องฮวงจุ้ยผ่านเพจตั้งแต่วันแรกจนถึงวันนี้ ไม่เคยกั๊ก มีการไลฟ์สด แชร์คลิปที่ไปตรวจบ้าน และเวลาไปตรวจบ้านลูกศิษย์ก็ใช้เวลาไม่เคยต่ำกว่า 1-3 ชม โดยคิดเสมอว่าตนอยากจะเป็นผู้ให้ก่อนที่เป็นผู้รับ อีกทั้งตนยังให้ไลน์ส่วนตัวกับลูกศิษย์เสมอ ถ้ามีปัญหาอะไรก็สามารถทักมาหาตนโดยตรงได้ตลอด

[![](https://www.khaosod.co.th/wpapp/uploads/2024/11/Feng-Shui548-8.jpg)](https://www.khaosod.co.th/wpapp/uploads/2024/11/Feng-Shui548-8.jpg)

มาดามฮวงจุ้ย กล่าวว่า ส่วนเรื่องการลบรูปสิงห์ น้ำเต้า ยืนยันว่าไม่มีการลบ เว็บไซต์ก็ไม่มีการลบ เพียงแต่มีคนเข้าไปเสิร์ชเยอะจนล่ม ตอนนี้ได้บอกทีมงานให้แก้ไขเรียบร้อยแล้ว

มาดามฮวงจุ้ย กล่าวว่า เรื่องดังกล่าวเกิดจากที่มีเพจออกมาโพสต์ หลังจากมีกระเเสข่าวเกี่ยวกับที่นายนายธนวันต์ จิรเจริญเวศน์ หรือตี่ลี่ฮวงจุ้ย ซึ่งเป็นน้องชายของตน ไปหลอกลวงประชาชน จนทำให้มีผู้เสียหายหลายราย โดยออกมาชี้เเจงว่าตนนั้นไม่ส่งสินค้าให้ลูกศิษย์ที่สั่งรูปปั้นสิงห์ไปประดับบ้าน หลังจากจ่ายเงินค่ามัดจำไปแล้ว 40,000 บาท โดยผ่านมา 2 ปีแล้ว ตนขอชี้เเจงว่าที่ผ่านมาตนไปตรวจบ้านให้กับลูกศิษย์เป็นจํานวนมาก จนจําได้ไม่หมด แต่ทุกครั้งที่สั่งจองสิงห์ ตนจะรอสั่งเป็นล็อตใหญ่กับบริษัทแห่งหนึ่งในเมืองเซี่ยเหมิน มณฑลฝูเจี้ยน ประเทศจีน เพื่อความคุ้มค่าในการจัดส่งมายังประเทศไทย ส่วนใหญ่ครั้งละ 20-30 ตัว เมื่อลูกศิษย์พร้อมจะสามารถทักเข้ามาและตนจะจัดส่งให้ทันที

[![](https://www.khaosod.co.th/wpapp/uploads/2024/11/Feng-Shui548-4.jpg)](https://www.khaosod.co.th/wpapp/uploads/2024/11/Feng-Shui548-4.jpg)

“ประเด็นที่เกิดขึ้น ไม่พบว่าลูกศิษย์คนดังกล่าวทักมา จึงอยากฝากว่าให้ทักมา ส่วนเหตุผลที่ไม่ทักหาลูกศิษย์ เพราะเกรงว่าจะเข้าใจผิดว่าไปเสนอหรือยัดเหยียดขายของ โดยมีเอกสารยืนยันเกี่ยวกับการนําเข้าสิงห์จากประเทศจีนอย่างถูกต้องตามกฎหมาย และสิงห์ที่มีพิเศษ โดยมีการสั่งทําตามแบบจนออกมาเป็นสิงห์ของมาดามฮวงจุ้ยเอง”

มาดามฮวงจุ้ย กล่าวว่า ส่วนเรื่องผงกระดูกผี ยืนยันไม่มีจริงอยู่ในศาสตร์ตี่ลี่ฮวงจุ้ย และตนกับนายธนวันต์ ที่ล่าสุดถูกจับกุมนั้น เป็นพี่น้องกันจริง ซึ่งมีมุมมองในการทํางานหรือความคิดต่างๆ ไม่เคยตรงกัน แต่ก็ไม่ได้เกลียดกัน แค่หลีกเลี่ยงการพูดคุยกันเท่านั้น ซึ่งเรื่องที่เกิดขึ้นยืนยันว่าบริษัทเจริญเวศน์ฯ ไม่มีความเกี่ยวข้องกับบริษัทของน้องชายทั้งสิ้น ซึ่งเขาจะทําอะไรตนไม่ทราบ

[![](https://www.khaosod.co.th/wpapp/uploads/2024/11/Feng-Shui548-5.jpg)](https://www.khaosod.co.th/wpapp/uploads/2024/11/Feng-Shui548-5.jpg)

น.ส.นภัสวรรณ กล่าวทั้งนํ้าตาว่า เหตุที่เกิดขึ้นส่งผลกระทบกับตนเองและครอบครัวเป็นอย่างมาก ทั้งที่ไม่ได้เกิดจากตนเอง พร้อมฝากถึงน้องชายที่ถูกจับด้วยว่า ตนและครอบครัวเสียใจมาก แต่หากผิดว่ากันไปตามผิด ซึ่งน้องชายก็ต้องยอมรับผิดและดําเนินการตามกฎหมายไป ส่วนภรรยาและลูก ตนรับปากจะดูแลอย่างดีที่สุด

ด้านนายรณณรงค์ กล่าวว่า หลังจากนี้ทางน.ส.นภัสวรรณจะมีการเดินทางไปยังกองบังคับการปราบปราม (บก.ป.) เพื่อนําข้อมูลทุกอย่างที่มีไปมอบให้กับเจ้าหน้าที่ตํารวจต่อไป