---
layout: post
code: "ART2411140957M0M3F0"
origin_url: "https://www.khaosod.co.th/sports/news_9505410"
image: "https://github.com/user-attachments/assets/6b3f17a6-58d1-47cd-a629-e980aa4b14f1"
title: "เอฟไอวีบี ขีดเส้นเดือนนี้ ไทย ตอบรับจัดชิงแชมป์โลก - ส.วอลเลย์เชื่อไม่มีปัญหา"
description: "ความคืบหน้าของวอลเลย์บอลไทย ที่กำลังจะได้เป็นเจ้าภาพจัดการแข่งขันวอลเลย์บอลหญิงชิงแชมป์โลก 2025 ช่วงเดือนสิงหาคม โดยสหพันธ์วอลเลย์บอลนานาชาติ (เอฟไอ"
category: "SPORTS"
language: "th"
date: 2024-11-14T10:01:44.921Z
---

# เอฟไอวีบี ขีดเส้นเดือนนี้ ไทย ตอบรับจัดชิงแชมป์โลก - ส.วอลเลย์เชื่อไม่มีปัญหา

[![เอฟไอวีบี ขีดเส้นเดือนนี้ ไทย ตอบรับจัดชิงแชมป์โลก - ส.วอลเลย์เชื่อไม่มีปัญหา](https://www.khaosod.co.th/wpapp/uploads/2024/11/1322962.jpg "เอฟไอวีบี ขีดเส้นเดือนนี้ ไทย ตอบรับจัดชิงแชมป์โลก - ส.วอลเลย์เชื่อไม่มีปัญหา")](https://www.khaosod.co.th/wpapp/uploads/2024/11/1322962.jpg)

ความคืบหน้าของวอลเลย์บอลไทย ที่กำลังจะได้เป็นเจ้าภาพจัดการแข่งขันวอลเลย์บอลหญิงชิงแชมป์โลก 2025 ช่วงเดือนสิงหาคม โดยสหพันธ์วอลเลย์บอลนานาชาติ (เอฟไอวีบี) ได้มีมติมอบหมายให้เป็นประเทศไทย เป็นเจ้าภาพแล้ว เหลือเพียงรอการอนุมัติงบประมาณจากคณะรัฐมนตรี

ล่าสุด นายสมพร ใช้บางยาง นายกสมาคมกีฬาวอลเลย์บอลแห่งประเทศไทย เผยถึงกรณีดังกล่าวว่า การจัดแข่งขันวอลเลย์บอลชิงแชมป์โลก อยู่ในขั้นตอนของการเสนอซูเปอร์บอร์ดของคณะกรรมการการกีฬาแห่งประเทศไทย ซึ่งจะมีการประชุมเร็วๆนี้ เพื่อนำเสนอคณะรัฐมนตรี ภายในเดือนนี้ โดยทาง เอฟไอวีบี ให้ระยะเวลาเรามาพักหนึ่งแล้ว และจากการประสานกับทางกระทรวงท่องเที่ยวและกีฬา และหน่วยงานที่เกี่ยวข้อง ก็พยายามเร่งรัดให้ทันกำหนดที่ เอฟไอวีบี ขอไว้คือภายในเดือนนี้ คิดว่าน่าจะมีการรีบประชุม และดำเนินการเรียบร้อยไม่มีปัญหา

นายสมพร กล่าวถึงวอลเลย์บอลเนชั่นส์ ลีก ด้วยว่า การเป็นเจ้าภาพของไทย ปีนี้อาจต้องเว้นไปก่อน เนื่องจากช่วงเวลานั้นกระชั้นชิดกับ วอลเลย์บอลชิงแชมป์โลก และมีเรื่องของงบประมาณด้วย แต่ถ้าสุดท้ายแล้วเราไม่ได้จัดชิงแชมป์โลก ก็อาจจะมีการเจรจาขอให้ไทย ได้จัดเนชั่นส์ ลีก สัปดาห์ใดสัปดาห์หนึ่ง