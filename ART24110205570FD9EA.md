---
layout: post
code: "ART24110205570FD9EA"
origin_url: "https://www.khaosod.co.th/special-stories/news_9487099"
image: "https://github.com/user-attachments/assets/4b2ddb04-cff3-4d86-8eb4-a356aad69cbf"
title: "ส่งฟ้องศาล มือตบ ทนายธรรมราช เจ้าตัวยันไม่มีคนจ้าง ทำไปเพราะบันดาลโทสะ"
description: "ส่งฟ้องศาล มือตบ ทนายธรรมราช เจ้าตัวยันไม่มีคนจ้าง ทำไปเพราะบันดาลโทสะ เพราะรู้สึกไม่พอใจที่ทนาย ไม่ตอบคำถามเรื่องหมิ่นศาสนาอิสลาม"
category: "SPECIAL_STORIES"
language: "th"
date: 2024-11-02T06:00:58.276Z
---

# ส่งฟ้องศาล มือตบ ทนายธรรมราช เจ้าตัวยันไม่มีคนจ้าง ทำไปเพราะบันดาลโทสะ

[![ส่งฟ้องศาล มือตบ ทนายธรรมราช เจ้าตัวยันไม่มีคนจ้าง ทำไปเพราะบันดาลโทสะ](https://www.khaosod.co.th/wpapp/uploads/2024/11/Thammarat02-11-02.jpg "ส่งฟ้องศาล มือตบ ทนายธรรมราช เจ้าตัวยันไม่มีคนจ้าง ทำไปเพราะบันดาลโทสะ")](https://www.khaosod.co.th/wpapp/uploads/2024/11/Thammarat02-11-02.jpg)

_**ส่งฟ้องศาล มือตบ ทนายธรรมราช เจ้าตัวยันไม่มีคนจ้าง ทำไปเพราะบันดาลโทสะ เพราะรู้สึกไม่พอใจที่ทนาย ไม่ตอบคำถามเรื่องหมิ่นศาสนาอิสลาม**_

จากกรณี นายธรรมราช สาระปัญญา หรือ **ทนายธรรมราช** เดินทางมาแถลงข่าวดำเนินคดี **“อาจารย์เบียร์คนตื่นธรรม”** ในข้อหาเหยียดหยามศาสนาตาม มาตรา206 โดยในระหว่างที่ให้สัมภาษณ์อยู่นั้นมีชายคนหนึ่ง ทราบชื่อในเวลาต่อมา คือ นายจารุเวศ อายุ 28 ปี ได้บุกเข้ามาและทำการทำร้ายร่างกายทนายธรรมราช โดยใช้มือตบเข้าที่กลางหน้า ก่อนจะเกิดเหตุชุลมุนขึ้น

วันที่ 2 พ.ย. 2567 ที่ สน.พหลโยธิน นายจารุเวศ เปิดเผยว่า เมื่อวานนี้ ตนได้เดินทางไปที่กองบัญชาการตำรวจสอบสวนกลาง เพราะอยากจะเข้าไปสอบถามกับ ทนายธรรมราช เรื่องประเด็นที่โพสต์รูปลงเฟซบุ๊ก เรื่องคนอิสลามขี้หมู

ซึ่งส่วนตัวมองว่า มันเป็นการดูหมิ่นศาสนาเลยได้เข้าไปยืนฟังบทสัมภาษณ์ โดยในระหว่างนั้นได้มีผู้สื่อข่าวสอบถามในเรื่องของประเด็นศาสนาอิสลาม ที่ทางด้านทนายธรรมราชโพสต์ แต่เจ้าตัวไม่ยอมตอบคำถาม ตนจึงได้บันดาลโทสะใช้ฝ่ามือตบเขาไปที่ปากของทนายธรรมราช

จากเหตุการณ์ที่เกิดขึ้น ตนไม่ได้มีการเตรียมตัวมาทำร้าย ทนายธรรมราช แต่อย่างใด ทุกอย่างเกิดเพราะบันดาลโทสะ เพราะตนรู้สึกไม่พอใจที่ทาง ทนายธรรมราช ไม่ได้มีการตอบคำถามเรื่องศาสนาอิสลามต่อผู้สื่อข่าว

นายจารุเวศ กล่าวอีกว่า ตนเป็นคนทำร้ายร่างกายเพียงคนเดียว ส่วนเพื่อนอีก 2 คนไม่เกี่ยวข้อง เพียงแค่มาเป็นเพื่อน และไม่มีใครว่าจ้างให้มาก่อเหตุ ซึ่งตนคงไม่รับจ้างให้ใครให้มาส่งผลเสื่อมเสียประวัติต่อตนเอง

ในส่วนด้านคดีเบื้องต้นพนักงานสอบสวน แจ้งข้อกล่าวหา ผู้ใดทำร้ายผู้อื่นจนเป็นเหตุให้เกิดอันตรายแก่กาย หรือจิตใจของผู้อื่นนั้น ผู้นั้นกระทำความผิดฐานทำร้ายร่างกาย ตามมาตรา 295

ภายหลังจากการสอบปากคำนายจารุเวศ ผู้ก่อเหตุแล้วเสร็จเมื่อช่วงกลางดึกที่ผ่านมา ผู้ก่อเหตุได้มีการประกันตัวในชั้นพนักงานสอบสวนด้วยวงเงิน 45,000 บาท ก่อนที่ทางเจ้าหน้าที่พนักงานสอบสวนจะมีการนัดผู้ก่อเหตุไปที่ศาลแขวงพระนครเหนือช่วงเช้าของวันนี้