---
layout: post
code: "ART2411220452A9SX67"
origin_url: "https://www.khaosod.co.th/breaking-news/news_9516401"
image: "https://github.com/user-attachments/assets/d03067a2-d5b6-40a7-9bcc-64df0c1c3d0c"
title: "ด่วน ศาลรัฐธรรมนูญ มีมติไม่รับคำร้อง ทักษิณ-เพื่อไทย ล้มล้างการปกครอง"
description: "ด่วน ศาลรัฐธรรมนูญ มีมติไม่รับคำร้อง ทักษิณ-เพื่อไทย ล้มล้างการปกครอง"
category: "HOT_NEWS"
language: "th"
date: 2024-11-22T04:57:11.263Z
---

# ด่วน ศาลรัฐธรรมนูญ มีมติไม่รับคำร้อง ทักษิณ-เพื่อไทย ล้มล้างการปกครอง

[![ด่วน ศาลรัฐธรรมนูญ มีมติไม่รับคำร้อง ทักษิณ-เพื่อไทย ล้มล้างการปกครอง](https://www.khaosod.co.th/wpapp/uploads/2024/11/thaksin-1-5.jpg "ด่วน ศาลรัฐธรรมนูญ มีมติไม่รับคำร้อง ทักษิณ-เพื่อไทย ล้มล้างการปกครอง")](https://www.khaosod.co.th/wpapp/uploads/2024/11/thaksin-1-5.jpg)

**ด่วน ศาลรัฐธรรมนูญ มีมติไม่รับคำร้อง ทักษิณ-เพื่อไทย ล้มล้างการปกครอง**

เมื่อเวลา 09.30 น. วันที่ 22 พ.ย.2567 ที่สำนักงานศาลรัฐธรรมนูญ **คณะตุลาการศาลรัฐธรรมนูญ** มีการประชุมประจำสัปดาห์ ซึ่งจะมีการหยิบยกคำร้องของ นายธีรยุทธ สุวรรณเกษร (ผู้ร้อง) ยื่นคำร้องขอให้ศาลรัฐธรรมนูญ วินิจฉัยตามรัฐธรรมนูญ มาตรา 49 กล่าวอ้างว่า นายทักษิณ ชินวัตร (ผู้ถูกร้องที่ 1) และพรรคเพื่อไทย (ผู้ถูกร้องที่ 2) ร่วมกันกระทำการอันเป็นการใช้สิทธิหรือเสรีภาพเพื่อล้มล้างการปกครองระบอบประชาธิปไตยอันมีพระมหากษัตริย์ เพื่อพิจารณารับหรือไม่รับคำร้องนี้ไว้วินิจฉัย

หลังจากที่อัยการสูงสุด (อสส.) ได้ส่งบันทึกสอบถ้อยคำต่อศาลรัฐธรรมนูญ เมื่อวันที่ 19 พ.ย.ที่ผ่านมา ในประเด็นที่ นายธีรยุทธ สุวรรณเกษร (ผู้ร้อง) ยื่นคำร้องขอให้ศาลรัฐธรรมนูญ วินิจฉัยตามรัฐธรรมนูญ มาตรา 49 กล่าวอ้างว่า นายทักษิณ ชินวัตร (ผู้ถูกร้องที่ 1) และพรรคเพื่อไทย (ผู้ถูกร้องที่ 2) ร่วมกันกระทำการอันเป็นการใช้สิทธิหรือเสรีภาพเพื่อล้มล้างการปกครองระบอบประชาธิปไตยอันมีพระมหากษัตริย์

นอกจากนี้ ทางอสส.ยังมีความเห็นแจ้งไปยังศาลรัฐธรรมนูญ โดยเห็นว่าเรื่องนี้ไม่เข้าหลักเกณฑ์ว่า เป็นการล้มล้างการปกครอง อัยการสูงสุด จึงมีคำสั่งไม่รับดำเนินการตามที่ร้องขอ ซึ่งเป็นไปตามความเห็นของคณะทำงานที่เสนอมายัง อสส. ก่อนหน้านี้

สำหรับคำร้องที่นายธีรยุทธ ยื่นมี 6 ประเด็น ประกอบด้วย  
ประเด็นที่ 1 นายทักษิณ สั่งการรัฐบาลผ่านกระทรวงยุติธรรม กรมราชทัณฑ์ และโรงพยาบาลตำรวจ ให้เอื้อประโยชน์แก่นายทักษิณ ให้พักอาศัยอยู่ห้องพัก ชั้น 14 โรงพยาบาลตำรวจ ในระหว่างรับโทษจำคุก เพื่อให้ไม่ต้องรับโทษในเรือนจำ ทั้งที่ไม่พบว่ามีอาการป่วยขั้นวิกฤต

ประเด็นที่ 2 นายทักษิณ สั่งการรัฐบาลให้เอื้อประโยชน์แก่อดีตนายกรัฐมนตรีของประเทศกัมพูชา ให้มีการเจรจาพื้นที่ทับซ้อนทางทะเลเพื่อแบ่งผลประโยชน์ก๊าซธรรมชาติและทรัพยากรใต้ทะเลในเขตอธิปไตยทางทะเลของประเทศไทยให้แก่ประเทศกัมพูชา

ประเด็นที่ 3 นายทักษิณ สั่งการให้พรรคเพื่อไทย ร่วมมือเพื่อแก้ไขรัฐธรรมนูญกับพรรคประชาชน ซึ่งเป็นพรรคที่ก่อตั้งโดยกลุ่มการเมืองของพรรคก้าวไกลเดิม ที่ต้องคำวินิจฉัยศาลรัฐธธธรรมนูญว่ามีพฤติการณ์ล้มล้างการปกครองในระบอบประชาธิปไตยอันมีพระมหากษัตริย์ทรงเป็นประมุข

ประเด็นที่ 4 นายทักษิณ สั่งการแทนพรรคเพื่อไทย โดยเจรจากับแกนนำของพรรคการเมืองอื่นที่ร่วมรัฐบาลนายเศรษฐา ทวีสิน อดีตนายกรัฐมตรี เพื่อหารือการเสนอชื่อบุคคลผู้สมควรเป็นนายกรัฐมนตรีคนใหม่ ที่บ้านพักส่วนตัวของนายทักษิณ

ประเด็นที่ 5 นายทักษิณ สั่งการให้พรรคเพื่อไทย มีมติขับพรรคพลังประชารัฐออกจากพรรคร่วมรัฐบาล

ประเด็นที่ 6 นายทักษิณ สั่งการให้พรรคเพื่อไทย นำนโยบายของนายทักษิณ ที่แสดงวิสัยทัศน์ไว้ไปดำเนินการให้เป็นนโยบายของคณะรัฐมนตรีที่แถลงต่อรัฐสภา

**ล่าสุด ศาลรัฐธรรมนูญ พิจารณาแล้วเห็นว่า ประเด็นที่ 1 ประเด็นที่ 3-6 ไม่มีน้ำหนักพยานหลักฐานเพียงพอ**  
**สำหรับประเด็นที่ 2 ศาลรัฐธรรมนูญมีมติเสายงข้างมาก 7 ต่อ2 มีคำสั่งไม่รับคำร้องไว้พิจารณา**

![](https://www.khaosod.co.th/wpapp/uploads/2024/11/S__44277769.jpg)

![](https://www.khaosod.co.th/wpapp/uploads/2024/11/S__44277770.jpg)

