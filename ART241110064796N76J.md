---
layout: post
code: "ART241110064796N76J"
origin_url: "https://www.khaosod.co.th/sports/news_9498599"
image: "https://github.com/user-attachments/assets/3af807c4-f1e7-45ac-8e6e-b35e443b40f5"
title: "หลังแพ้ต่อเนื่อง เป๊ป รับ แมนฯ ซิตี้ อาจชวดป้องแชมป์ พรีเมียร์ลีก"
description: "เป๊ป กวาร์ดิโอลา กุนซือ แมนเชสเตอร์ ซิตี้ ยอมรับเป็นนัยว่า \"เรือใบสีฟ้า\" อาจชวดป้องแชมป์พรีเมียร์ลีกฤดูกาลนี้หลังพ่าย ไบรตัน 1-2 และเป็นการปราชัย 4 นัดติดต่อกันทุกรายการ"
category: "SPORTS"
language: "th"
date: 2024-11-10T06:56:27.705Z
---

# หลังแพ้ต่อเนื่อง เป๊ป รับ แมนฯ ซิตี้ อาจชวดป้องแชมป์ พรีเมียร์ลีก

[![หลังแพ้ต่อเนื่อง เป๊ป รับ แมนฯ ซิตี้ อาจชวดป้องแชมป์ พรีเมียร์ลีก](https://www.khaosod.co.th/wpapp/uploads/2024/11/pep-Brighton-7533.jpg "หลังแพ้ต่อเนื่อง เป๊ป รับ แมนฯ ซิตี้ อาจชวดป้องแชมป์ พรีเมียร์ลีก")](https://www.khaosod.co.th/wpapp/uploads/2024/11/pep-Brighton-7533.jpg)

**เป๊ป กวาร์ดิโอลา กุนซือ แมนเชสเตอร์ ซิตี้ ยอมรับเป็นนัยว่า “เรือใบสีฟ้า” อาจชวดป้องแชมป์พรีเมียร์ลีกฤดูกาลนี้หลังพ่าย ไบรตัน 1-2 และเป็นการปราชัย 4 นัดติดต่อกันทุกรายการ**

โดย แมนฯ ซิตี้ ยังไม่ฟื้นหลังล่าสุดบุกพ่าย ไบรตัน 1-2 ศึกพรีเมียร์ลีก อังกฤษ 2024-25 เมื่อวันที่ 9 พ.ย. เกมนี้ทีมเยือนออกนำก่อนจาก เออร์ลิง ฮาลันด์ นาที 23 ทว่าเจ้าถิ่นมายิงแซงสองลูกรวดจาก ชูเอา เปโดร นาที 78 และแมตต์ โอไรลีย์ นาที 83

Soccer Football – Premier League – Brighton & Hove Albion v Manchester City – The American Express Community Stadium, Brighton, Britain – November 9, 2024 Manchester City manager Pep Guardiola reacts REUTERS/Toby Melville EDITORIAL USE ONLY.



จากผลที่เกิดขึ้นทำให้ “เรือใบสีฟ้า” หยุดอยู่ที่ 23 คะแนนจาก 11 นัดอยู่อันดับ 2 ตารางทว่าตามหลัง ลิเวอร์พูล จ่าฝูงไปแล้วเป็น 5 คะแนน พร้อมเป็นการพ่าย 4 นัดติดทุกรายการ ส่วน ไบรตัน มีเพิ่มเป็น 19 คะแนนจาก 11 นัดขึ้นมาอยู่อันดับ 4 ตาราง

หลังเกม เป๊ป ซึ่งมีสถิติคุมทีมแพ้ 4 นัดติดครั้งแรกในอาชีพยอมรับเป็นนัยว่า แมนฯ ซิตี้ อาจชวดป้องแชมป์ลีกในฤดูกาลนี้หลังซิวโทรฟี่รายการดังกล่าวมา 4 สมัยติดต่อกัน “หลังจากผ่านไป 7 ปีในการคว้าแชมป์พรีเมียร์ลีก 6 สมัย บางทีอาจมีหนึ่งปีที่ทีมอื่นสมควรได้รับโอกาสนี้ (คว้าแชมป์)”

“เราต้องพยายามคว้าชัยชนะอีกครั้ง การแพ้ติดต่อกัน 4 เกม เราต้องเปลี่ยนแปลงสิ่งต่างๆ อย่างรวดเร็ว ตารางการแข่งขันเริ่มยากขึ้น แต่เราจะคว้าชัยชนะได้ เมื่อนักเตะกลับมาสมบูรณ์”