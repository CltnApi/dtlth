---
layout: post
code: "ART24111222174NT1P1"
origin_url: "https://www.khaosod.co.th/breaking-news/news_9502761"
image: "https://github.com/user-attachments/assets/6797f7ba-4d94-4cc9-b362-126bbb5e5504"
title: "มอ'ไซค์ พุ่งเสยท้ายรถบรรทุก หนุ่มวัย 26 เสียชีวิต ร่างติดคาท้ายรถ"
description: "มอ'ไซค์ พุ่งเสยท้ายรถบรรทุก บนถนนจตุรทิศ ย่านดินแดง หนุ่มวัย 26 เสียชีวิต ร่างติดคาท้ายรถ คนขับเผยขณะกำลังเลี้ยวรถ อยู่ดีดีมีเสียงกระแทกอย่างแรง"
category: "HOT_NEWS"
language: "th"
date: 2024-11-12T22:26:37.933Z
---

# มอ'ไซค์ พุ่งเสยท้ายรถบรรทุก หนุ่มวัย 26 เสียชีวิต ร่างติดคาท้ายรถ

[![มอ'ไซค์ พุ่งเสยท้ายรถบรรทุก หนุ่มวัย 26 เสียชีวิต ร่างติดคาท้ายรถ](https://www.khaosod.co.th/wpapp/uploads/2024/11/dindaeng.jpg "มอ'ไซค์ พุ่งเสยท้ายรถบรรทุก หนุ่มวัย 26 เสียชีวิต ร่างติดคาท้ายรถ")](https://www.khaosod.co.th/wpapp/uploads/2024/11/dindaeng.jpg)

**มอ’ไซค์ พุ่งเสยท้ายรถบรรทุก บนถนนจตุรทิศ ย่านดินแดง หนุ่มวัย 26 เสียชีวิต ร่างติดคาท้ายรถ คนขับเผยขณะกำลังเลี้ยวรถ อยู่ดีดีมีเสียงกระแทกอย่างแรง**

เวลา 02.00 น. วันที่ 13 พ.ย. พ.ต.ท.หญิง จิรภา จันนะรา สารวัตร(สอบสวน) สน.ดินแดง รับแจ้งอุบัติเหตุรถจักรยานยนต์พุ่งชนท้ายรถบรรทุก 10 ล้อมีผู้เสียชีวิต บนถนนจตุรทิศ แขวงมักกะสัน เขตราชเทวี กทม. จึงรุดไปตรวจสอบพร้อมแพทย์ นิติเวช รพ.รามาธิบดี และอาสาสมัครมูลนิธิร่วมกตัญญู

ที่เกิดเหตุมีความมืดเนื่องจากไม่มีแสงไฟส่องสว่าง บนถนน 3 เลน เลียบบึงมักกะสัน ทิศทางมุ่งหน้าราชปรารภ ในช่องทางจราจรเลนขวาสุด พบรถจักรยานยนต์สีขาว สภาพรถล้มคว่ำพังยับเยิน ห่างไปประมาณ 50 เมตร พบรถบรรทุก 10 ล้อ ยี่ห้อฮีโน่ สีขาว จอดหยุดนิ่งอยู่และมีผู้เสียชีวิตติดคาอยู่ท้ายรถ ทราบชื่อคือ นายณัฐวุฒิ บุญหนัก อายุ 26 ปี มีบาดแผลกะโหลกศีรษะแตก แขนและขาหักผิดรูป เจ้าหน้าที่จึงรวบรวมที่เกิดเหตุไว้เป็นหลักฐาน

สอบถามนายธีรวัฒน์ สันทัดรัมณ์ อายุ 54 ปี ให้การว่า ก่อนเกิดเหตุขับรถบรรทุกขนเลนโคลนจากการลอกท่อมาทิ้งบริเวณไซต์งานอยู่ริมถนนจตุรทิศ หลังจากนั้นจึงขับออกมุ่งหน้าถนน เพื่อกลับไซต์งานย่านอ่อนนุช ขณะเลี้ยวเข้าถนนในช่องทางเลนขวา จู่ ๆ มีเสียงกระแทกดังสนั่นบริเวณท้ายรถ จึงขับชะลอและจอดหยุดเพื่อตรวจดูรู้สึกตกใจ เมื่อพบร่างผู้เสียชีวิตติดคาอยู่ท้ายรถ จึงรีบแจ้งตำรวจทันที

เบื้องต้นเจ้าหน้าที่นำคนขับรถบรรทุกไปสอบสวนเพิ่มเติม เพื่อสรุปสาเหตุและดำเนินตามขั้นตอนต่อไป