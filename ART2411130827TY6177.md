---
layout: post
code: "ART2411130827TY6177"
origin_url: "https://www.khaosod.co.th/sports/news_9503691"
image: "https://github.com/user-attachments/assets/6ac7a2e4-8039-404e-ae6f-e77328f449ad"
title: "สื่ออิตาลี เผย รานิเอรี ส่อนั่งกุนซือ โรมา เป็นหนที่ 3"
description: "ตุตโตแมร์กาโต สื่ออิตาลี รายงานว่า เคลาดิโอ รานิเอรี กุนซือจอมเก๋าวัย 73 ปี ได้เดินทางไปพูดคุยกับเจ้าของสโมสร โรมา และอาจจะได้คุมสโมสรแห่งนี้เป็นหนที่ 3"
category: "SPORTS"
language: "th"
date: 2024-11-13T08:37:38.399Z
---

# สื่ออิตาลี เผย รานิเอรี ส่อนั่งกุนซือ โรมา เป็นหนที่ 3

[![สื่ออิตาลี เผย รานิเอรี ส่อนั่งกุนซือ โรมา เป็นหนที่ 3](https://www.khaosod.co.th/wpapp/uploads/2024/11/ranie.jpg "สื่ออิตาลี เผย รานิเอรี ส่อนั่งกุนซือ โรมา เป็นหนที่ 3")](https://www.khaosod.co.th/wpapp/uploads/2024/11/ranie.jpg)

ตุตโตแมร์กาโต สื่ออิตาลี รายงานว่า เคลาดิโอ รานิเอรี กุนซือจอมเก๋าวัย 73 ปี ได้เดินทางไปพูดคุยกับเจ้าของสโมสร โรมา และอาจจะได้คุมสโมสรแห่งนี้เป็นหนที่ 3

ก่อนหน้านี้ รานิเอรี ประกาศวางมือจากการคุมสโมสร หลังจากช่วยให้ กายารี รอดพ้นจากการตกชั้น เมื่อฤดูกาลที่แล้ว

อย่างไรก็ตามเจ้าตัวอาจจะต้องกลับมาทำงานอีกครั้ง หลังมีการเปิดเผยว่าทาง โรมา ต้องการให้เขาเข้ามาทำหน้าที่กุนซือขัดตาทัพจนจบฤดูกาล ระหว่างที่ทีมจะใช้เวลาในการเลือกกุนซือใหม่ที่จะทำงานในระยะยาว

โดยก่อนหน้านี้โรมามีปัญหาอย่างต่อเนื่อง ตั้งแต่การปลด ดานิเอเล เด รอสซี เมื่อเดือนกันยายน จากนั้นตั้ง อิวาน ยูริช เข้ามาคุมทัพ แต่รายนี้ทำงานได้ไม่ถึง 2 เดือน ก็โดนปลดอีก ทำให้ตอนนี้เก้าอี้กุนซือของทัพจัลโลรอสซียังว่างอยู่

ซึ่งรายงานระบุว่ารานิเอรีอยู่ระหว่างการเดินทางไปยังกรุงลอนดอน ประเทศอังกฤษ เพื่อพูดคุยกับ แดน และ ไรอัน ฟรีดกิน เจ้าของสโมสรหมาป่าเกี่ยวกับหน้าที่กุนซือ

ทั้งนี้รานิเอเรีเป็นแฟนบอลของสโมสรแห่งนี้ซึ่งเป็นบ้านเกิดของเขาและเคยคุมทัพจัลโลรอสซีมาแล้ว 2 ครั้ง หนแรกระหว่างปี 2009-2011 และครั้งที่สองเมื่อเดือน มีนาคม ถึง มิถุนายน ปี 2019