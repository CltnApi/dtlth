---
layout: post
code: "ART24112906177QL39P"
origin_url: "https://www.khaosod.co.th/entertainment/news_9525388"
image: "https://github.com/user-attachments/assets/00ee7bf3-f6de-42ab-8bfb-385c1763f5f7"
title: "เสาร์สด - เปิดบ้านโลกหลังกำแพง ประจันหน้า‘วัยหนุ่ม2544’"
description: "เนรมิตรหนัง ฟิล์ม และ ฉายแสง แอด.เวนเจอร์ ร่วมด้วย กำ-กับ-หนัง พาทุกคนไปพบกับภาพยนตร์แอ๊กชั่น-ดราม่าเรื่อง “วัยหนุ่ม 2544”"
category: "ENTERTAINMENT"
language: "th"
date: 2024-11-29T06:41:50.067Z
---

# เสาร์สด - เปิดบ้านโลกหลังกำแพง ประจันหน้า‘วัยหนุ่ม2544’

[![เสาร์สด - เปิดบ้านโลกหลังกำแพง ประจันหน้า‘วัยหนุ่ม2544’](https://www.khaosod.co.th/wpapp/uploads/2024/11/DDD-7-scaled-1.jpg "เสาร์สด - เปิดบ้านโลกหลังกำแพง ประจันหน้า‘วัยหนุ่ม2544’")](https://www.khaosod.co.th/wpapp/uploads/2024/11/DDD-7-scaled-1.jpg)

เนรมิตรหนัง ฟิล์ม และ ฉายแสง แอด.เวนเจอร์ ร่วมด้วย กำ-กับ-หนัง พาทุกคนไปพบกับภาพยนตร์แอ๊กชั่น-ดราม่าเรื่อง **“วัยหนุ่ม 2544”** ผลงานการเขียนบทและกำกับการแสดงของ **พุฒิพงษ์ นาคทอง** ผู้กำกับฯจาก **“4King”** ทั้ง 2 ภาค

![เสาร์สด](https://www.khaosod.co.th/wpapp/uploads/2024/11/d09-508x696.jpg)

นำแสดงโดย **ณัฏฐ์ กิจจริต (เผือก), ‘เป้’ อารักษ์ อมรศุภศิริ (เบียร์), ‘จ๋าย’ อิชณน์กร พึ่งเกียรติรัศมี (บังกัส), ‘ท็อป’ ทศพล หมายสุข (บอย), เบนจามิน วาร์นี (กอล์ฟ), ‘ต้น’ อรุณพงศ์ นราพันธ์ (กร), ‘เอม’ภูมิภัทร ถาวรศิริ (ฟลุ๊ค), ‘ก้อย’ อรัชพร โภคินภากร (จิตสุภา), ‘จี๊ด’ แสงทอง เกตุอู่ทอง (แม่เผือก)** ฯลฯ



**“วัยหนุ่ม 2544”** เป็นเรื่องราวชีวิตที่ไร้ซึ่งแสงแห่งอิสรภาพ หลัง **เผือก (ณัฏฐ์ กิจจริต)** ตัดสินใจผิดเพียงเสี้ยววินาที จนถูกนำตัวส่งเข้าเรือนจำ ฉุดกระชากชีวิตสู่โลกอีกใบที่รุมทึ้งเขาให้เหมือนตายทั้งเป็น เมื่อหลังกำแพงแห่งนี้ไม่เพียงแค่กักขังอิสรภาพ แต่การปกครองที่ต่างกันสุดขั้วของ **“บ้านฝั่งธน”** และ **“บ้านคลองเตย”** ทำให้เผือกได้ค้นพบทั้งมิตรภาพที่หลายคนคาดไม่ถึง ไปพร้อมกับการตั้งคำถามถึงความเป็นมนุษย์ของตนเองและชีวิตเหล่าวัยหนุ่มข้างในนั้น

![](https://www.khaosod.co.th/wpapp/uploads/2024/11/1-696x465-1.jpg)

ADVERTISEMENT



![เสาร์สด](https://www.khaosod.co.th/wpapp/uploads/2024/11/d01-2-579x696.jpg)

โดยหนังจะแบ่งวัยหนุ่มออกเป็นสองบ้าน **“บ้านฝั่งธน”** บ้านที่ปกครองกันฉันครอบครัว อยู่กินกันอย่างพี่น้อง กับ **“บ้านคลองเตย”** บ้านที่ปกครองด้วยอำนาจและเงินตรา ซึ่งแต่ละบ้านจะมีหัวเรือใหญ่ที่เรียกว่า **“พ่อบ้าน”** คอยปกครอง

**“บ้านฝั่งธน”** มีสมาชิกอยู่ด้วยกัน 3 คน ได้แก่ **เผือก, บังกัส** และ **กอล์ฟ**

![เสาร์สด](https://www.khaosod.co.th/wpapp/uploads/2024/11/d07-3-696x584.jpg)

**‘เผือก’** แสดงโดย **‘ณัฏฐ์ กิจจริต’** เป็นวัยหนุ่มหน้าใหม่ ตัวละครที่ทำหน้าที่เป็นเสมือนตัวแทนสายตาคนดู พาไปสัมผัสและทำความรู้จักกับโลกหลังกำแพงที่ไร้ซึ่งอิสรภาพ เผือกเป็นอดีตเด็กช่างที่วาดฝันอยากพาแม่และคนรักออกจากสลัม แต่แล้วการตัดสินใจที่พลาดผิดเพียงเสี้ยววินาที ทำให้ชีวิตเขาเข้าสู่จุดพลิกผัน

![เสาร์สด](https://www.khaosod.co.th/wpapp/uploads/2024/11/d02-3-696x464.jpg)

![เสาร์สด](https://www.khaosod.co.th/wpapp/uploads/2024/11/d06-1-696x433.jpg)

**‘บังกัส’** สวมบทโดย **‘จ๋าย อิชณน์กร’** เป็นพ่อบ้านฝั่งธนที่ปกครองลูกน้องในบ้านให้อยู่กันแบบครอบครัว บังกัสมีรอยสักมังกรพันอยู่ที่ขา แสดงถึงความเป็นขาใหญ่ประจำถิ่น คิ้วซ้ายมีรอยแผลเป็นที่เกิดจากการเอามีดกรีดเพื่อระบายความเจ็บปวดจากการสูญเสียแม่ เป็นคนสุขุมนุ่มลึก ขณะเดียวกันก็มีความสับสนในตัวเองสูง เพราะชีวิตเขากำลังจะถึงทางแยกอีกครั้ง เมื่อเขากำลังจะพ้นโทษ บีบให้เขาต้องเลือกว่าจะใช้ชีวิตแบบเดิม หรือจะเริ่มต้นชีวิตใหม่อีกครั้ง ชีวิตนอกกำแพงเป็นหนุ่มเลือดร้อนที่ความสัมพันธ์กับครอบครัวไม่สู้ดี และความพลุ่งพล่านของอารมณ์ผลักเขาเข้าสู่วัยหนุ่ม

**‘กอล์ฟ’** แสดงโดย **‘เบนจามิน’** เป็นยอดบ้าฝั่งธน ที่แม้จะได้ชื่อว่าเป็นยอดบ้า แต่กอล์ฟก็เป็นคนเก็บความบ้าไว้ข้างในลึกๆ เขามักถูกเพื่อนๆ เรียกว่าฝรั่ง แต่แท้จริงเขาเป็นคนไทยจนเป็นที่มาของรอยสักบนสันมือซ้ายว่า Made in Thailand กอล์ฟมองบังกัสเป็นเสมือนพ่อคนที่สอง เพราะชีวิตนอกกำแพง กอล์ฟไม่ค่อยลงรอยกับพ่อ ทำให้เขาเติบโตมาด้วยการใช้สัญชาตญาณในการเอาตัวรอดมาด้วยตัวเองตั้งแต่เด็ก

ด้าน **“บ้านคลองเตย”** มีสมาชิก 4 คน **เบียร์, บอย, กร** และ **ฟลุ๊ค**

![เสาร์สด](https://www.khaosod.co.th/wpapp/uploads/2024/11/d08-2-696x583.jpg)

**‘เบียร์’** ถ่ายทอดบทบาทโดย **‘เป้ อารักษ์’** พ่อบ้านคลองเตยที่ปกครองลูกน้องด้วยอำนาจและความกลัว ด้วยความเหลี่ยมจัด ไม่กลัวตาย ทำให้เขาใช้ชีวิตอยู่ในโลกหลังกำแพงอย่างสุขสบาย เบียร์มีรอยสักมังกรบริเวณไหล่ซ้ายพาดมาจนถึงเอว เป็นสัญลักษณ์บ่งบอกถึงการเป็นขาใหญ่ประจำถิ่น ชีวิตก่อนจะกลายมาเป็นวัยหนุ่ม เขาเอาตัวรอดด้วยการขายยา

![เสาร์สด](https://www.khaosod.co.th/wpapp/uploads/2024/11/d05-1-696x476.jpg)

**‘บอย’** สวมบทโดย **‘ท็อป ทศพล’** ยอดบ้าฝั่งคลองเตย ตัวซื้อเรื่อง เป็นมือขวาของเบียร์ เจ้าเล่ห์ ใจถึง ไร้เกฎเกณฑ์ กล้าแลกกล้าเสี่ยง และไม่กลัวตาย ใช้ชีวิตในแต่ละวันด้วยการเสพติดความเร้าใจ ความเจ็บปวด และความหวาดกลัวของคนอื่น เพื่อเติมเต็มความสะใจของตัวเอง ใช้ชีวิตนอกกำแพงด้วยการปล้นยา

**‘กร’** แสดงโดย **‘ต้น อรุณพงค์’** ตัวซื้อเรื่องแห่งบ้านคลองเตย หนึ่งในสามขาใหญ่ที่แม้ตัวจะเล็กแต่เก๋ากว่าใคร พร้อมปะทะพร้อมบวกตลอดเวลา และเพราะกรไปงัดกับกอล์ฟ จนกลายเป็นชนวนเหตุให้เบียร์ต้องหันมางัดกับบังกัส โลกนอกกำแพงกรใช้ชีวิตด้วยการทำทุกวิถีทางเพื่อเอาตัวรอด

![เสาร์สด](https://www.khaosod.co.th/wpapp/uploads/2024/11/d04-3-696x464.jpg)



**‘ฟลุ๊ค’** รับบทโดย **‘เอม ภูมิภัทร’** เป็นตัวละคร LGBT ที่เข้าคุกมาพร้อมกับเผือก ฟลุ๊คเป็นคนใช้ชีวิตอยู่ได้ด้วยความรัก สิ่งที่เขากลัวมากที่สุด คือการตื่นมาแล้วพบว่าชีวิตไร้ซึ่งความหวัง โลกนอกกำแพงของฟลุ๊ค เขาเป็นวัยรุ่นที่กำลังหาที่ทางของตัวเองในวันที่เรื่องของเพศสภาพยังไม่เปิดกว้าง

**ตามติดชีวิตของ 7 วัยหนุ่มที่โลกหลังกำแพง กับภาพยนตร์ “วัยหนุ่ม 2544” ได้แล้ววันนี้ ทุกโรงภาพยนตร์**