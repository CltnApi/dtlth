---
layout: post
code: "ART2411010652GNAQPQ"
origin_url: "https://www.khaosod.co.th/horoscope/news_9466300"
image: "https://github.com/user-attachments/assets/50c645cd-be29-4688-9903-83344dbf7ffc"
title: "ดวงเฮงดวงปัง - ราศีที่ต้องระวังทำเอกสารสัญญาควรรอบคอบมากๆ"
description: "ลัคนา (ลั) ราศีเมษวันนี้ท่านมีค่าใช้จ่ายที่ล้วนจำเป็นต้องจ่ายทั้งสิ้น หรือญาติสนิทมิตรสหายมีค่าใช้จ่ายพิเศษที่ต้องมาร้องขอให้ท่านช่วยจ่ายให้ การทำงาน"
category: "HOROSCOPE"
language: "th"
date: 2024-11-01T13:50:17.810Z
---

# ดวงเฮงดวงปัง - ราศีที่ต้องระวังทำเอกสารสัญญาควรรอบคอบมากๆ

[![ดวงเฮงดวงปัง - ราศีที่ต้องระวังทำเอกสารสัญญาควรรอบคอบมากๆ](https://www.khaosod.co.th/wpapp/uploads/2024/10/nnn.jpg "ดวงเฮงดวงปัง - ราศีที่ต้องระวังทำเอกสารสัญญาควรรอบคอบมากๆ")](https://www.khaosod.co.th/wpapp/uploads/2024/10/nnn.jpg)

**ดวงเฮงดวงปัง**  
**วันจันทร์ที่ 21 ตุลาคม พ.ศ.2567**  
**โดย…บุศพันธ์**

![ดวงเฮงดวงปัง](https://www.khaosod.co.th/wpapp/uploads/2024/10/mmm-4.jpg)

**ลัคนา (ลั) ราศีเมษ**

วันนี้ท่านมีค่าใช้จ่ายที่ล้วนจำเป็นต้องจ่ายทั้งสิ้น หรือญาติสนิทมิตรสหายมีค่าใช้จ่ายพิเศษที่ต้องมาร้องขอให้ท่านช่วยจ่ายให้ การทำงานให้ผู้ใหญ่เป็นที่พอใจได้รับคำชมเชยหรือของรางวัล ท่านที่ยังไม่ได้รักใครๆ จะพบผู้ที่มีรสนิยมตรงกันผ่านการแนะนำของญาติๆ และสามารถคบหากันได้โดยผู้ใหญ่ก็เห็นด้วย

**ลัคนา (ลั) ราศีพฤษภ**

วันนี้ท่านจะปรับปรุงที่ทำงานหรือตกแต่งต่อเติมบ้านให้เหมาะสมกับฐานะความเป็นอยู่ สถานที่ประกอบอาชีพของท่านเจริญรุ่งเรืองขึ้นโดยอัตโนมัติ เช่น มีมหาวิทยาลัยหรือกระทรวงมาตั้งอยู่ใกล้ๆ พี่น้องนำข่าวดีมาบอกหรือลงทุนกับกิจการของท่าน บริวารเกิดปากเสียงเถียงทะเลาะกันเพราะเรื่องที่ผ่านไปแล้ว

**ลัคนา (ลั) ราศีเมถุน**

วันนี้ท่านอาจมีความขัดแย้งกับผู้ใหญ่ใกล้ชิดด้วย ถ้าท่านใจร้อนเกินไปหรือมีกิริยาอาการก้าวร้าวก็อาจเกิดบาดหมางกับทั้งผู้ใหญ่ผู้น้อยได้โดยง่าย ชีวิตในช่วงนี้ค่อนข้างมีปัญหาโดยเฉพาะความสัมพันธ์กับเพศตรงข้าม การสมาคมหรือมิตรภาพใหม่ๆ จะทำให้รู้สึกอึดอัดใจ ทำเอกสารสัญญาควรรอบคอบมากๆ

**ลัคนา (ลั) ราศีกรกฎ**

วันนี้ท่านจะได้ข่าวดีจากผู้ใหญ่และผู้อุปถัมภ์อาวุโส การเงินเริ่มดีขึ้นมีโอกาสเก็บออมได้มาก เว้นแต่ท่านจะมั่งมีมากแล้วคงจะดีในเรื่องอื่น งานพิเศษหรือธุรกิจติดต่อจะคล่องตัว อาจมีการตกลงซื้อขายสินค้ากันได้ในระยะนี้ อย่างไรก็ดี ท่านต้องอดทนต่อการแสดงออกของเพศตรงข้ามโดยเฉพาะคู่ครองคนรัก

**ลัคนา (ลั) ราศีสิงห์**

วันนี้ท่านจะได้พบเพื่อนใหม่ แต่งานใหม่ยังมั่นใจไม่ค่อยได้ อาจมีเรื่องให้ติดขัดและเคร่งเครียดอยู่บ้างในบางครั้ง อย่างไรก็ดี ผู้ใหญ่ยังเป็นกำลังสำคัญให้ท่าน กิจกรรมเกี่ยวกับวิชาการจะสำเร็จลุล่วงไปมากโดยเฉพาะจะเห็นผลประโยชน์โดยตรงแก่ท่านและพวกพ้อง ธุรกิจติดต่อส่วนใหญ่ยังไม่ค่อยคล่องตัว

**ลัคนา (ลั) ราศีกันย์**

วันนี้ท่าน การเจรจาและการนัดหมายใดๆ สำเร็จราบรื่นโดยไม่มีอุปสรรคข้อขัดข้อง ผู้ที่วิพากษ์วิจารณ์การทำงานของท่านเท่ากับเป็นมิตรที่ดี พวกเขาจะทำให้ท่านรู้ว่าอะไรผิดอะไรถูก และอะไรที่ท่านควรพัฒนาต่อไป รักใครชอบใครยังไม่ควรแสดงออกนอกหน้า แต่ให้แสดงความมีน้ำใจเมตตาจะดีกว่า

**ลัคนา (ลั) ราศีตุล**

วันนี้ท่านจะพัฒนาความสามารถไปเรื่อยๆ โดยไม่มีอุปสรรค แต่ไม่ควรรีบร้อนกระทำการใดๆ โดยไม่สุขุมรอบคอบ เรื่องสุขภาพและโรคภัยไข้เจ็บก็ดูดซับเงินทองออกไปไม่น้อยเหมือนกันเพราะเป็นเรื่องที่ไม่ควรประมาทอย่างยิ่ง ระวังของเก่าของโบราณหรือพระเครื่องที่ท่านสะสมไว้จะเสียหายหรือหายหาไม่พบ

**ลัคนา (ลั) ราศีพิจิก**

วันนี้ท่านได้พบปะติดต่อกับผู้มีความรู้และนักปราชญ์ราชบัณฑิต การบำเพ็ญประโยชน์ส่วนรวมของท่านมักเป็นไปอย่างเงียบๆ รายได้ประจำถูกชะลอจ่าย หรือท่านที่ผ่านโปรแล้วเงินเดือนควรจะขึ้น แต่เจ้านายจะขอชะลอการขึ้นเงินเดือนไปก่อน ลูกหนี้ที่นัดจ่ายหนี้สินก็จะไม่มาจ่ายตามนัด เป็นที่น่าปวดหัว

**ลัคนา (ลั) ราศีธนู**

วันนี้ท่านจะเปลี่ยนแปลงไปตามโอกาสจังหวะและระยะเวลา มีเหตุการณ์ไม่ปกติหรือการสูญเสียเกิดขึ้นจากบริวาร ซึ่งต้องอาศัยความมีสติที่มั่นคงของท่าน ค่อยๆ แก้ไขไปตามเหตุผล ถ้าท่านมีงานทำอยู่แล้วจะติดขัดเรื่องงานและผู้ใหญ่ ถ้าแต่งงานแล้วครองคู่มานาน คู่จะให้ลาภ แต่ท่านกลับเบื่อหน่าย

**ลัคนา (ลั) ราศีมังกร**

วันนี้ท่านได้สิ่งของเป็นทองรูปพรรณฝีมือช่างโบราณ หรือได้อาวุธเก่าแก่ที่คงทนอยู่เป็นระยะเวลายาวนาน บางท่านอาจได้เครื่องมือสื่อสารใหม่ๆ ที่ทันสมัย มีกิจการใหม่ๆ เพิ่มขึ้น งานที่ทำอยู่ขยายตัวกว้างออกไป เป็นงานที่ท่านทำแล้วมีความสุข มีโอกาสเผยแพร่ความรู้ความคิดให้บังเกิดประโยชน์แก่ผู้อื่นได้จริง

**ลัคนา (ลั) ราศีกุมภ์**

วันนี้ท่านจะชักชวนญาติมิตรสนิทที่มีเงินออกกว้านซื้ออสังหาริมทรัพย์โดยคาดว่าจะมีราคามากขึ้นในอนาคต ระยะนี้เรื่องการทำงานและธุรกิจติดต่อจะทำให้ท่านมีความสุขมากขึ้น แต่ควรคิดเห็นอกเห็นใจผู้อื่นก่อนจะวิจารณ์ใดๆ ควรระวังท่าทางกร้าวแกร่งของท่าน เพราะอาจมีเรื่องขัดแย้งกับบริวารหรือผู้อื่นๆ

**ลัคนา (ลั) ราศีมีน**

วันนี้ท่านทำความตกลงในเรื่องใดเป็นเรื่องที่ต้องคำนึงถึงคุณธรรมและต้องคิดให้รอบคอบ พูดน้อยและไม่โต้เถียงกับบุคคลอื่นโดยยึดมั่นถือมั่นความคิดของตนเอง รักความก้าวหน้าทางการงาน และทำให้ท่านมีมิตรภาพและมีโชคมากขึ้น ความรักและเพศสัมพันธ์ระยะนี้จะอ่อนแรงลงเล็กๆ น้อยๆ