---
layout: post
code: "ART2411260658WHK56G"
origin_url: "https://www.khaosod.co.th/breaking-news/news_9521609"
image: "https://github.com/user-attachments/assets/d9d13968-2902-4601-bc8e-26e07e199dc3"
title: "อี้ แฉอีก! หมอบุญ ตุ๋นเหยื่อสูญถึง 2.5 หมื่นล้าน หลัง12ธ.ค.มีผู้เสียหายโผล่อีกเพียบ"
description: "อี้แทนคุณ แฉ ‘หมอบุญ’ เตรียมเผ่นจากจีนไปประเทศโซนยุโรป บอกผู้เสียหายเคสใหญ่ มูลค่าพันล้านป่วยเพราะรับสภาพไม่ไหว ชี้หลัง 12 ธ.ค.จะมีเหยื่อโผล่อีกเพียบ"
category: "HOT_NEWS"
language: "th"
date: 2024-11-26T15:51:09.777Z
---

# อี้ แฉอีก! หมอบุญ ตุ๋นเหยื่อสูญถึง 2.5 หมื่นล้าน หลัง12ธ.ค.มีผู้เสียหายโผล่อีกเพียบ

[![อี้ แฉอีก! หมอบุญ ตุ๋นเหยื่อสูญถึง 2.5 หมื่นล้าน หลัง12ธ.ค.มีผู้เสียหายโผล่อีกเพียบ](https://www.khaosod.co.th/wpapp/uploads/2024/11/dr-1.jpg "อี้ แฉอีก! หมอบุญ ตุ๋นเหยื่อสูญถึง 2.5 หมื่นล้าน หลัง12ธ.ค.มีผู้เสียหายโผล่อีกเพียบ")](https://www.khaosod.co.th/wpapp/uploads/2024/11/dr-1.jpg)

**อี้แทนคุณ แฉ ‘หมอบุญ’ เตรียมเผ่นจากจีนไปประเทศโซนยุโรป บอกผู้เสียหายเคสใหญ่ มูลค่าพันล้านป่วยเพราะรับสภาพไม่ไหว ชี้หลัง 12 ธ.ค.จะมีเหยื่อโผล่อีกเพียบ มีคนพยายามพลิกตัวเองจากรู้เห็นไปเป็นผู้ประสบภัย**

เมื่อเวลา 10.30 น. วันที่ 26 พ.ย.2567 ที่รัฐสภา **นายแทนคุณ จิตต์อิสระ ประธานชมรมสันติประชาธรรม** กล่าวถึงความคืบหน้าหลังพาผู้เสียหาย 2 ราย เข้าพบพนักงานสอบสวน เพื่อแจ้งความดำเนินคดีกับ **นพ.บุญ วนาสิน หรือหมอบุญ ผู้ก่อตั้งโรงพยาบาลธนบุรี**ว่า ยังมีผู้เสียหายติดต่อมาเรื่อยๆ ทุกวัน ส่วนใหญ่เป็นผู้ใหญ่ที่มีชื่อเสียง เป็นผู้สูงอายุมีหน้ามีตาในสังคม เคสผู้เสียหายมูลค่านับ 1,000 ล้านบาทก็มี แต่ผู้เสียหายป่วยเพราะรับสภาพไม่ไหว

หลังจากวันที่ 12 ธ.ค.นี้จะมีอีกเยอะมาก เพราะตั๋วที่ใช้แทนหุ้นชุดเดิมจะหมดอายุ หรือถึงวาระที่จะต้องชำระ ในวันที่ 12 ธ.ค. ซึ่งตนคาดการณ์ว่าน่าจะไม่มีชำระ ดังนั้น อยากให้ผู้เสียหายได้เตรียมเอกสารหลักฐานการโอนและหลักฐานการทำสัญญาทุกอย่าง เพื่อดำเนินการแจ้งความ ร้องทุกข์ กล่าวโทษ ที่กองปราบปรามได้ ซึ่งคาดว่าจะมีจำนวน 500-600 ราย

**“กรณีของหมอบุญ จะต่างกับกรณีดิไอคอน เพราะมีผู้เสียหายน้อยกว่าแต่มูลค่าความเสียหายมากกว่า โดยผู้เสียหายเล่าให้ฟังว่ากรณีหมอบุญ มีค่าเสียหายมูลค่าแตะถึง 2.5 หมื่นล้านบาท ซึ่งจะค่อยๆรวบรวมหลักฐานต่อไป”** นายแทนคุณกล่าว

นายแทนคุณ กล่าวอีกว่า ได้รับข้อมูลมาว่า ขณะนี้หมอบุญ นอกจากอยู่ที่ประเทศจีนแล้วก็เตรียมที่จะหนีไปบางประเทศโซนยุโรป ที่มีคอนเนคชั่นอยู่ ซึ่งตนหวังว่าเจ้าหน้าที่จีนและตำรวจไทย จะประสาน ตำรวจสากลเพื่อจับกุมตัวมาดำเนินคดีได้ในเร็ววัน

เมื่อถามว่ากรณีเพื่อนร่วมรุ่นของนพ.บุญ ถูกโกงเช่นกัน แต่นพ.บุญ กลับบอกว่าไม่ได้ตั้งใจนั้น นายแทนคุณ กล่าวว่า ความตั้งใจของคนควรวัดจากการกระทำดีกว่า ซึ่งเป็นเรื่องที่ต้องไปพิสูจน์กัน จนไม่อยากก้าวร่วงถึงเจตนาของ นพ.บุญ

แต่สิ่งที่นพ.บุญทำถือว่าสาหัสมากนักกรณีออกเช็คเด้ง ซึ่งสะท้อนถึงเจตนาของท่านรวมไปถึงการให้เอกสารต่างๆ เช่น โฉนดที่ดิน แต่ไม่สามารถนำไปโอนได้ และจากข้อมูลที่ได้รับไม่ใช่เรื่องการปลอมแปลงลายเซ็น อาจเป็นเรื่องที่มีส่วนรู้เห็นเป็นใจด้วยหรือไม่ เพราะตอนนี้มีคนพยายามพลิกตัวเองไปเป็นผู้ประสบภัยด้วย ซึ่งอาจจะไม่ใช่อย่างนั้น ต้องติดตามกันต่อไป

