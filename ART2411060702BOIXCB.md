---
layout: post
code: "ART2411060702BOIXCB"
origin_url: "https://www.khaosod.co.th/sports/news_9492785"
image: "https://github.com/user-attachments/assets/d21426eb-621d-4918-806c-cb5c1644356f"
title: "วิว กุลวุฒิ อัดหนุ่มเกาหลีใต้ ลิ่วรอบสองแบดโคเรีย มาสเตอร์ส"
description: "การแข่งขันแบดมินตันรายการ โคเรีย มาสเตอร์ส 2024 รายการระดับเวิลด์ทัวร์ ซูเปอร์ 300 ชิงเงินรางวัลรวม 210,000 หรือประมาณ 7,140,000 บาท ที่เมืองอิกซัน"
category: "SPORTS"
language: "th"
date: 2024-11-06T07:06:47.186Z
---

# วิว กุลวุฒิ อัดหนุ่มเกาหลีใต้ ลิ่วรอบสองแบดโคเรีย มาสเตอร์ส

[![วิว กุลวุฒิ อัดหนุ่มเกาหลีใต้ ลิ่วรอบสองแบดโคเรีย มาสเตอร์ส](https://www.khaosod.co.th/wpapp/uploads/2024/11/view.jpg "วิว กุลวุฒิ อัดหนุ่มเกาหลีใต้ ลิ่วรอบสองแบดโคเรีย มาสเตอร์ส")](https://www.khaosod.co.th/wpapp/uploads/2024/11/view.jpg)

การแข่งขันแบดมินตันรายการ โคเรีย มาสเตอร์ส 2024 รายการระดับเวิลด์ทัวร์ ซูเปอร์ 300 ชิงเงินรางวัลรวม 210,000 หรือประมาณ 7,140,000 บาท ที่เมืองอิกซัน ประเทศเกาหลีใต้ เมื่อวันพุธที่ 6 พ.ย.67 ที่ผ่านมา เป็นการแข่งขันในรอบแรก มีนักแบดมินตันไทยลงสนาม 6 คู่

ประเภทชายเดี่ยว รอบแรก “วิว” กุลวุฒิ วิทิตศานต์ มือวางอันดับ 1 ของรายการ มืออันดับ 5 ของโลก พบกับ จอง มินซอน มืออันดับ 226 ของโลกจากเกาหลีใต้ ที่มาจากรอบคัดเลือก

เกมนี้ วิว กุลวุฒิ ต้องเล่นถึง 3 เกมก่อนที่จะเอาชนะไปแบบสนุก 2-1 เกม 21-16,17-21 และ 21-7 โดย วิว กุลวุฒิ ผ่านเข้ารอบสองไปพบกับรุ่นน้องร่วมชาติอย่าง “อิคคิว” พณิชพล ธีระรัตน์สกุล มืออันดับ 58 ของโลก ที่เอาชนะ เอ็นริโก อาซุนซิออน มืออันดับ 146 ของโลกจากสหรัฐ 2 เกมรวดเช่นกัน 21-14 และ 21-14

ประเภทหญิงเดี่ยว รอบแรก “พิ้งค์” พิชฌามลณ์ โอภาสนิพัทธ์ มืออันดับ 132 ของโลก พบกับ คิม ซองมิน มืออันดับ 985 ของโลกจากเกาหลีใต้

เกมนี้ “พิ้งค์” พิชฌามลณ์ เล่นได้อย่างยอดเยี่ยม ตบเอาชนะไปแบบขาดลอย 2-0 เกม 21-12 , 21-9 “พิ้งค์” พิชฌามลณ์ ผ่านเข้าสู่รอบสองไปพบกับคู่ปรับตลอดกาลอย่าง โทโมกะ มิยาซากิ มือวางอันดับ 1 ของรายการ มืออันดับ 13 ของโลกจากญี่ปุ่น ที่เอาชนะ เฉิน ซูหยู มืออันดับ 126 ของโลกจากไต้หวัน มาได้ 2-0 เกม 21-17 , 21-15 , ณัฏฐ์นลิน รัตนภาณุวงศ์ แพ้ให้กับ หลิน เซียงตี้ มือวางอันดับ 7 ของรายการจากไต้หวัน 0-2 เกม 6-21 , 9-21

ประเภทคู่ผสม รอบแรก “ไตเติ้ล” รุษฐนภัค อูปทอง กับ “เจน” เฌอย์ณิชา สุดใจประภารัตน์ คู่มือวางอันดับ 5 ของรายการ คู่มืออันดับ 31 ของโลก เอาชนะ หมิง ฉีลู่ กับ ฮุง เอ็นซื่อ คู่มืออันดับ 57 ของโลกจากไต้หวันไป 2-0 เกม 21-17 , 21-16 “ไตเติ้ล” รุษฐนภัค กับ “เจน” เฌอย์ณิชา ผ่านเข้ารอบสองไปพบกับ ลี ซังวอน กับ คิม โบยอง คู่จากเกาหลีใต้