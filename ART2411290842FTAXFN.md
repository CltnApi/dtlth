---
layout: post
code: "ART2411290842FTAXFN"
origin_url: "https://www.khaosod.co.th/special-stories/news_9527464"
image: "https://github.com/user-attachments/assets/65161999-dee0-421a-8ede-a83d640e8875"
title: "สภากทม.อนุมัติจ่ายหนี้บีทีเอส1.4หมื่นล้าน ‘ชัชชาติ’ลุ้นลดดอก จ่ายก่อนวันสุดท้าย"
description: "สภา กทม. อนุมัติจ่ายหนี้บีทีเอส 1.4 หมื่นล้านแล้ว ‘ชัชชาติ’ระบุจ่ายก่อนวันสุดท้าย ช่วยลดดอกเบี้ย"
category: "SPECIAL_STORIES"
language: "th"
date: 2024-11-29T09:06:32.461Z
---

# สภากทม.อนุมัติจ่ายหนี้บีทีเอส1.4หมื่นล้าน ‘ชัชชาติ’ลุ้นลดดอก จ่ายก่อนวันสุดท้าย

[![สภากทม.อนุมัติจ่ายหนี้บีทีเอส1.4หมื่นล้าน ‘ชัชชาติ’ลุ้นลดดอก จ่ายก่อนวันสุดท้าย](https://www.khaosod.co.th/wpapp/uploads/2024/11/bts-1.jpg "สภากทม.อนุมัติจ่ายหนี้บีทีเอส1.4หมื่นล้าน ‘ชัชชาติ’ลุ้นลดดอก จ่ายก่อนวันสุดท้าย")](https://www.khaosod.co.th/wpapp/uploads/2024/11/bts-1.jpg)

**สภา กทม. อนุมัติจ่ายหนี้บีทีเอส 1.4 หมื่นล้านแล้ว ‘ชัชชาติ’ระบุจ่ายก่อนวันสุดท้าย ช่วยลดดอกเบี้ย**

เมื่อวันที่ 29 พ.ย. 2567 ที่ศาลาว่าการกรุงเทพมหานคร ดินแดง **นายสุรจิตต์ พงษ์สิงห์วิทยา ประธานสภากรุงเทพมหานคร (กทม.)** เป็นประธานการประชุมสภากรุงเทพมหานคร สมัยประชุมวิสามัญ สมัยที่สาม ประจำปี 2567 โดยมี นายชัชชาติ สิทธิพันธุ์ ผู้ว่าฯกทม. คณะผู้บริหาร หัวหน้าส่วนราชการ และสมาชิกสภากรุงเทพมหานคร (ส.ก.) เข้าร่วมประชุม

**นายนภาพล จีระกุล ส.ก.เขตบางกอกน้อย** ในฐานะประธานคณะกรรมการวิสามัญพิจารณาร่างข้อบัญญัติกรุงเทพมหานคร เรื่อง งบประมาณรายจ่ายเพิ่มเติมประจำปีงบประมาณ พ.ศ. 2568 ได้รายงานผลการพิจารณาและให้ผ่านงบประมาณรายจ่ายเพิ่มเติมประจำปีงบประมาณ พ.ศ. 2568 จำนวน 14,549,503,800 บาท

โดยใช้เงินสะสมจ่ายขาดของ กทม. เนื่องจาก กทม.มีความประสงค์ชำระหนี้ค่าจ้างเดินรถและซ่อมบำรุง (O&M) ให้กับ บ**ริษัท ระบบขนส่งมวลชนกรุงเทพ จำกัด** ผู้ให้บริการรถไฟฟ้าบีทีเอส ตามคำพิพากษาของศาลปกครองสูงสุด เมื่อวันที่ 26 ก.ค. 2567

ที่ประชุม สภากรุงเทพมหานคร มีมติเห็นชอบร่างข้อบัญญัติกรุงเทพมหานคร เรื่อง งบประมาณรายจ่ายเพิ่มเติมประจำปีงบประมาณ พ.ศ. 2568 พ.ศ. …. จำนวนเงิน 14,549,503,800 บาท โดยมีผู้เข้าร่วมประชุม 43 คนเห็นชอบให้ประกาศใช้ 33 คน งดออกเสียง 10 คน ทั้งนี้ ให้หน่วยรับงบประมาณเร่งดำเนินการเบิกจ่าย เพื่อเป็นประโยชน์ในการลดภาระดอกเบี้ยของ กทม.

**นายชัชชาติ** เปิดเผยภายหลังการประชุมว่า ภายใน 34 วันหลังจากนี้ เมื่อมีการประกาศข้อบัญญัติดังกล่าวในราชกิจจานุเบกษา จะมีการชำระหนี้ให้กับบีทีเอส ภายในสิ้นเดือน ธ.ค.นี้ หรือไม่เกินต้นเดือน ม.ค.2568 โดยจะไม่ตั้งคณะกรรมการก่อนชำระหนี้แล้ว เพราะต้องจ่ายดอกเบี้ยตามคำสั่งศาลปกครองสูงสุด โดยคิดคำนวณตามที่ศาลระบุ ซึ่งอาจจะไม่ต้องจ่ายหนี้เต็มยอดเงิน 14,549,503,800 บาท เพราะตัวเลขนี้คิดในกรณีที่ต้องจ่ายวันสุดท้าย (22 ม.ค.68) ตามคำสั่งของศาล