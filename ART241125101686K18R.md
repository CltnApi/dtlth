---
layout: post
code: "ART241125101686K18R"
origin_url: "https://www.khaosod.co.th/breaking-news/news_9520688"
image: "https://github.com/user-attachments/assets/6ba52a24-bdae-4e3e-b6dd-85504b280337"
title: "เมีย-ลูก หมอบุญ นอนคุก หลังศาลสั่งไต่สวน คำร้องขอปล่อยชั่วคราว"
description: "เมีย-ลูก หมอบุญ นอนคุก หลังศาลสั่งไต่สวน คำร้องขอปล่อยชั่วคราว สองแม่ลูกยื่นประกัน 2 ล้าน นัดไต่สวน 28 พ.ย. เวลา 10 โมงเช้า"
category: "HOT_NEWS"
language: "th"
date: 2024-11-25T10:32:06.416Z
---

# เมีย-ลูก หมอบุญ นอนคุก หลังศาลสั่งไต่สวน คำร้องขอปล่อยชั่วคราว

[![เมีย-ลูก หมอบุญ นอนคุก หลังศาลสั่งไต่สวน คำร้องขอปล่อยชั่วคราว](https://www.khaosod.co.th/wpapp/uploads/2024/11/doctor4554-3.jpg "เมีย-ลูก หมอบุญ นอนคุก หลังศาลสั่งไต่สวน คำร้องขอปล่อยชั่วคราว")](https://www.khaosod.co.th/wpapp/uploads/2024/11/doctor4554-3.jpg)

**เมีย-ลูก หมอบุญ นอนคุก หลังศาลสั่งไต่สวน คำร้องขอปล่อยชั่วคราว สองแม่ลูกยื่นประกัน 2 ล้าน นัดไต่สวน 28 พ.ย. 10 โมงเช้า**

เมื่อวันที่ 25 พ.ย.67 ที่ศาลอาญา ถนนรัชดาภิเษก พ.ต.ต.คณัสนันท์ งามสง่า พนักงานสอบสวน สน.ห้วยขวาง คุมตัว น.ส.จารุวรรณ วนาสิน อายุ 79 ปี และ น.ส.นลิน วนาสิน อายุ 51 ปี ภรรยาและลูกสาวของ นพ.บุญ วนาสิน ผู้ต้องหา ในคดีร่วมกันฉ้อโกงประชาชน และร่วมกันกู้ยืมเงินที่เป็นการหลอกลวงประชาชน ตามประมวลกฎหมายอาญา มาตรา 83,43 วรรคแรก พระราชกำหนดการกู้ยืมเงินที่เป็นการฉ้อโกงประชาชน พ.ศ.2527 มาตรา 4,5,16 มาขออำนาจศาลฝากขังผัดแรก

โดยพนักงานสอบสวนฝากขังผู้ต้องหาทั้ง 2 จะครบกำหนดแต่การสอบสวนยังไม่เสร็จสิ้น ต้องสอบพยานอีก 10 ปาก รอผลการตรวจพิสูจน์ของกลาง รอผลการตรวจลายพิมพ์นิ้วมือ และประวัติการต้องโทษของผู้ต้องหาทั้ง 2 ด้วยเหตุผลดังกล่าว ผู้ต้องหาที่ 1-2 ระหว่างการสอบสวน กำหนด 12 วัน ตั้งแต่วันที่ 25 พ.ย.– 6 ธ.ค.2567

หากผู้ต้องหายื่นคำร้องขอปล่อยชั่วคราว และพนักงานสอบสวนและผู้เสียหายขอคัดค้านการให้ประกันตัว เนื่องจากคดีนี้มีผู้เสียหายเป็นวงกว้าง ความเสียหายมีมูลค่าจำนวนมาก เกรงว่าผู้ต้องหาทั้ง 2 จะหลบหนี และยากต่อการติดตามตัวมาดำเนินคดีในภายหลัง รวมถึงไปยุ่งเหยิงกับพยานหลักฐาน ประกอบกับมีผู้เสียหายจำนวนมากที่ยังไม่เข้าร้องทุกข์กับพนักงานสอบสวน โดยมีตัวแทนผู้เสียหายคัดค้านการปล่อยชั่วคราวเช่นกัน

ภายหลังศาลรับคำร้องฝากขัง น.ส.นลิน และน.ส.จารุวรรณ วนาสิน เเล้ว ผู้ต้องหาที่ 1-2 ยื่นคำร้องประกอบคำร้องขอปล่อยชั่วคราว โดยวางหลักทรัพย์คนละ 2 ล้านบาท

ศาลพิจารณาคำร้องพร้อมหลักทรัพย์และคำร้องคัดค้านการปล่อยชั่วคราวเห็นว่า ตามคำร้องขออนุญาตปล่อยชั่วคราว มีเอกสารประกอบคำร้องที่ศาลต้องพิจารณาเป็นจำนวนมาก จึงให้ไต่สวนคำร้องนี้ก่อนพิจารณาสั่งโดยสำเนาคำร้องของผู้ต้องหาทั้ง 2 ให้พนักงานสอบสวน

และนัดไต่สวนคำร้องในวันที่ 28 พ.ย.67 เวลา 10.00 น. โดยให้หมายขังผู้ต้องหาทั้ง 2 ในระหว่างสอบสวนไว้ก่อนและให้เบิกตัวผู้ต้องหาทั้ง 2 มาในวันนัดไต่สวน โดยให้แจ้งพนักงานสอบสวน ทราบทางโทรศัพท์ก่อนล่วงหน้า

