---
layout: post
code: "ART24111207179H7T21"
origin_url: "https://www.khaosod.co.th/entertainment/news_9500154"
image: "https://github.com/user-attachments/assets/ae1af49d-aa2c-46d2-b255-b90d326f3e48"
title: "ซุปตาร์บันเทิง - ‘หลิงหลิง’สาวอินโทรเวิร์ต  พร้อมเปิดโลก-ชมตัวเองเก่งขึ้น"
description: "แม้จะขึ้นแท่นซุปตาร์คู่จิ้นสุดฮอต ‘หลิง&ออม’ คิวแน่นเดินสายโกอินเตอร์พบปะแฟนคลับหลายประเทศ แต่นักแสดงสาว ‘หลิงหลิง คอง’ ก็ยังมีงานละครให้แฟนๆ"
category: "ENTERTAINMENT"
language: "th"
date: 2024-11-12T07:21:49.792Z
---

# ซุปตาร์บันเทิง - ‘หลิงหลิง’สาวอินโทรเวิร์ต  พร้อมเปิดโลก-ชมตัวเองเก่งขึ้น

[![ซุปตาร์บันเทิง - ‘หลิงหลิง’สาวอินโทรเวิร์ต  พร้อมเปิดโลก-ชมตัวเองเก่งขึ้น](https://www.khaosod.co.th/wpapp/uploads/2024/11/pok-7.jpg "ซุปตาร์บันเทิง - ‘หลิงหลิง’สาวอินโทรเวิร์ต  พร้อมเปิดโลก-ชมตัวเองเก่งขึ้น")](https://www.khaosod.co.th/wpapp/uploads/2024/11/pok-7.jpg)

แม้จะขึ้นแท่นซุปตาร์คู่จิ้นสุดฮอต **‘หลิง&ออม’** คิวแน่นเดินสายโกอินเตอร์พบปะแฟนคลับหลายประเทศ แต่นักแสดงสาว **‘หลิงหลิง คอง’** ก็ยังมีงานละครให้แฟนๆ เมืองไทยได้ชมกันต่อเนื่อง ล่าสุดยังได้เห็นหน้า ชมฝีมือการแสดงกันในละคร **“หนึ่งในร้อย”** ทางช่อง 3HD

![ซุปตาร์บันเทิง](https://www.khaosod.co.th/wpapp/uploads/2024/11/3-13-696x392.jpg)

วันนี้สาว **‘หลิงหลิง’** มีคิวว่างอยู่เมืองไทยพอดี๊ พอดี เลยล็อกคิว ควงแขนมาคุยกัน ถึงความเป็นสาว Introvert (อินโทรเวิร์ต) ในขณะที่มีความเป็นซุปตาร์ต้องเจอกับแฟนๆ มากมาย

★ **เป็นคนอินโทรเวิร์ต แต่ต้องพูดเก่งเราต้องปรับตัวเยอะไหม?**

**หลิง –** “หลิงได้ไปดูสัมภาษณ์ตอนแรกๆ ที่เข้ามา หลิงยื่นไมค์ให้คนอื่นเลย พอกลับมาดูเราได้เห็นว่าตัวเองพูดเยอะขึ้น เมื่อก่อนเป็นคนที่ไม่กล้าพูด ไม่ชอบตอบคำถาม แต่ตอนนี้เราเก่งขึ้น แต่ในชีวิตจริงก็ไม่ค่อยชอบพูด เป็นคนที่เก็บความรู้สึกของตัวเอง เพราะรู้สึกว่าไม่จำเป็นเลยไม่อธิบายอะไรเลย ส่วนการสัมภาษณ์เป็นสิ่งที่จำเป็น เพราะเป็นงานของเรา”

![ซุปตาร์บันเทิง](https://www.khaosod.co.th/wpapp/uploads/2024/11/6-6-696x392.jpg)

ADVERTISEMENT

★ **เป็นอินโทรเวิร์ตขั้นไหน?**

**หลิง –** “หลิงไม่ได้เป็นขั้นสุดนะ เวลาเพื่อนนัดออกไปกินข้าว ก็ยังออกไปอยู่ ถึงแม้ว่าเพื่อนจะไม่ค่อยมีก็ตาม(หัวเราะ) แต่เพื่อนที่มีก็คุณภาพมากๆ”

★ **เราเป็นนักแสดง การสื่อสารสำคัญมาก เราเตรียมตัวอย่างไร?**

**หลิง –** “ต้องฝึก จริงๆ อินโทรเวิร์ตที่พูดเก่งก็มีนะ มันขึ้นอยู่กับความจำเป็นในสายงานของเรา ฝึกไปเรื่อยๆ ตอนนี้ก็ดีขึ้นมาหน่อยค่ะ เราพยายามใช้คำศัพท์ที่เรามี มันก็จะเป็นสไตล์หลิงที่ไม่ค่อยเหมือนใครเท่าไหร่”

![ซุปตาร์บันเทิง](https://www.khaosod.co.th/wpapp/uploads/2024/11/1-24-696x392.jpg)

★ **จริงๆ ภาษาไทยเราคล่องขนาดไหน?**

**หลิง –** “ไม่กล้าให้คะแนนตัวเองเยอะ แต่ถ้าเล่นละครได้ก็ประมาณ 70-80 จริงๆ ควรที่จะได้ถึง 90 แต่ว่าภาษาไทยมันแยกได้หลายแบบ ละครเรื่องแรกยังไม่คิดว่าตัวเองเล่นได้ ตอนนั้นก็ให้ตัวเอง 8 คะแนน แต่พอย้อนกลับไปดูตอนนี้ เธอเอาไป 4 คะแนนก็พอ แล้วคะแนนนั้นก็เป็นที่ผู้ใหญ่เขาฝึกมา อย่างน้อยเราก็กล้าพูดกล้าแสดงออก”

★ **ที่เป็นแบบนี้มีผลกับการทำงานไหม?**

**หลิง –** “ไม่นะคะ ทุกวันนี้หลิงแทบไม่มีเวลาอยู่บ้านเลย แทบจะเป็นเอ็กซ์โทรเวิร์ตแล้ว แต่มันก็ยังมี อย่างน้องมีน(พีรวิชญ์) ถ้าไม่ได้รู้จักกันตั้งแต่แรกก็อาจจะต้องใช้เวลาในการเข้าหา หรือจูนกันมากกว่า แต่ว่าคนรอบข้างก็พร้อมที่จะเข้าใจ”

★ **เราชินกับสังคมตอนนี้ไหม?**

**หลิง –** “มันคือสิ่งที่ต้องทำ แต่ในใจลึกๆ ก็อยากมีเวลาให้ตัวเองเหมือนกัน ไม่มีก็ไม่เป็นไร เราก็ลุยงาน”

★ **อินโทรเวิร์ต ของเราเป็นอย่างไร?**

**หลิง –** “หลิงชอบมองหน้าต่างมาก ชอบมองท้องฟ้า แล้วก็นั่งเฉยๆ นั่งรถกัน 4 คนไปเขาใหญ่ รู้สึกว่าท้องฟ้าสวยจังเลย เราก็ลดกระจกลงเพื่อ ดูท้องฟ้า แล้วทุกคนก็ตกใจ แต่ในบางครั้ง ก็มองว่าตัวเองน่ากลัวเหมือนกัน พอเราถูกถ่ายรูปมากขึ้นก็มีโอกาสได้เห็นตัวเอง ตอนที่เราอยู่กับตัวเองเป็นคนที่คุยกับตัวเองคนเดียว พูดเองตอบเอง มันตลก น่ากลัว คิดว่าเป็นคนบ้าคนนึงก็ว่าได้”

![ซุปตาร์บันเทิง](https://www.khaosod.co.th/wpapp/uploads/2024/11/2-15-696x392.jpg)

★ **เป็นโมเมนต์แบบไหนที่เราคุยกับตัวเอง?**

**หลิง –** “เป็นเรื่องที่เราจะถามตัวเองว่าอันนี้ใช่ หรือไม่ใช่ คือมันจะมีเสียงในหัวตัวเอง เราแค่พูดออกมา แล้วคนอื่นก็จะถามว่าหลิงพูดกับใครอ่ะ เราก็บอกว่าพูดกับตัวเอง คนอื่นเขาก็คงคิดว่าหลิงมีแม่ซื้อ มันเป็นสิ่งที่เราเป็นมา 29 ปี ที่เรามองว่าไม่ใช่เรื่องแปลก ถามว่าหลิงเป็นอินโทรเวิร์ตแบบไหน คือหลิงชอบอยู่ที่เงียบๆ เวลาที่มีคนเยอะๆ เสียงดัง มันจะมีหลายเสียงเข้ามาในหู มันจะรู้สึกเหนื่อย”

★ **หลายคนว่าเรามีพัฒนาการที่ก้าวกระโดด?**

**หลิง –** “ดีใจอยู่แล้วที่คนเห็นว่าเราพัฒนา และเราตั้งใจจริงๆ ไม่ว่าจะเป็นเรื่องภาษา การแสดง พอมีคนเห็นคุณค่า เป็นสิ่งที่เกินคาด ก่อนหน้านี้ไม่ค่อยให้กำลังใจตัวเอง มองกลับไปก็รู้สึกว่าไม่พอใจ จนมันถึงจุดที่รู้สึกพอใจกับสิ่งที่ผ่านมานะ ไม่ว่าเป็นสิ่งที่เราทำดีหรือไม่ดีมันก็คือประสบการณ์ที่ทำให้เราดีมากขึ้นเรื่อยๆ มาถึงตรงนี้ก็เก่งแล้วนะ เราก็ให้กำลังใจตัวเองบ้าง”

![ซุปตาร์บันเทิง](https://www.khaosod.co.th/wpapp/uploads/2024/11/5-9-696x392.jpg)

★ **เมื่อไหร่ที่เรารู้สึกว่าเราควรพอใจกับสิ่งที่เราทำได้บ้างแล้ว?**

**หลิง –** “ก่อนหน้านี้ไม่ค่อยมั่นใจตัวเองเท่าไหร่ จนมาช่วงนี้เริ่มหันมาให้กำลังใจตัวเอง เราก็สู้มาเยอะเหมือนกันนะ ที่ผ่านมามีไปเรียนภาษา ไปเรียนการแสดง ถามคนรอบข้างที่เป็นนักแสดงว่าซีนอารมณ์ต้องทำยังไง เราแค่ไปดูละครมากขึ้น หรือแม้แต่ว่าเรารู้สึกว่าร่างกายเราไม่พร้อม เราก็ต้องออกกำลังกายมากขึ้น”

★ **ถึงจะเป็นอินโทรเวิร์ต เแต่เราก็พร้อมเปิดรับทุกอย่าง?**

**หลิง –** “ใช่ค่ะ เพราะว่าเราอยากเป็นนักแสดงที่ดี แรกๆ ท้อสุดๆ ตั้งแต่แรกภาษายังไม่ได้ พอภาษาเริ่มได้ แต่ก็ยังมีเรื่องแอ๊กติ้ง พอเราแอ๊กติ้งก็กังวลเรื่องภาษามันก็จะดึงสมาธิของเรา จุดโฟกัสหลุด ท้อจนคิดจะเลิกเป็นนักแสดงแล้ว ตอนที่เข้าวงการปีที่ 2-3 เริ่มสงสัยแล้วว่าเราไม่เหมาะกับการเป็นนักแสดงหรือเปล่า เพราะไม่มีของหรือเปล่า ภาษาก็ไม่ได้ เราก็ยังสู้ต่อไป เราได้รับโอกาสมากกว่าคนอื่น ที่ผู้หญิงที่พูดไทยไม่ชัดแต่ก็ได้รับโอกาสให้เล่นละคร มีหลายคนที่อยากเล่นละคร แต่เขาไม่ได้รับโอกาสนั้น เราของก็ไม่มี แต่ได้รับโอกาสนั้นเราควรที่จะรักษาสิ่งที่ผู้ใหญ่ให้มา จนเราก็สู้มาจนถึงทุกวันนี้”

★ **มีช่วงไหนที่เห็นว่าฉันเหมาะกับการเป็นนักแสดง?**

**หลิง –** “มีนะ แต่หลิงจำไม่ได้ มีอยู่ครั้งหนึ่งน่าจะเป็นซีนอารมณ์ ที่เราไม่คิดว่าเราจะจำได้ ตอนนั้นเรียนแอ๊กติ้งเยอะเหมือนกัน คิดว่าน่าจะเป็นเรื่อง หมอหลวง ที่เราไม่มีความกังวลอะไรใดๆ ถ้าหลิงเชื่อในสิ่งที่ตัวเองเป็นมั่นใจในตัวเอง ไม่ใช่แค่ตั้งคำถามว่าทำอะไรได้ไม่ดี แต่คิดว่าเราทำได้ เราพัฒนาได้ เหมือนความคิดมันกลับด้านเราก็จะทำได้ หันมาให้กำลังใจ ตัวเองมากขึ้น”

![ซุปตาร์บันเทิง](https://www.khaosod.co.th/wpapp/uploads/2024/11/4-13-696x392.jpg)

★ **ซีรีส์ใหม่เป็นอย่างไรบ้าง?**

**หลิง –** “เป็นบอดี้การ์ด ‘เพียงเธอ Only you’ ใกล้ออกอากาศแล้ว ได้เล่นคู่กับน้องออม (กรณ์นภัส) อีกครั้ง ดีใจมาก เป็นอีก คาแร็กเตอร์ที่น่าสนใจ เพราะเราได้ไปเรียนแอ๊กชั่น ไปเรียนจับปืนจริง ปืนหนักมากพอเล่นแล้วรู้สึกชอบ สนุกดี รู้สึกว้าว ส่วนน้องออมได้ไปอัพสกิลเรื่องการเต้นของตัวเองมากขึ้น”

★ **ดูเราเท่มาก?**

**หลิง –** “เราก็เท่ได้อีก มีเท่กว่านั้นอีก ต้องรอติดตาม ‘เพียงเธอ Only you’ ปีหน้าได้ชมแน่นอนค่ะ มีคุณดิว (ปิ่นกมล มาลีนนท์) เล่นด้วย และก็ยังมีตัวละครลับกว่าคุณดิวอีกค่ะ”

