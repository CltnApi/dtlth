---
layout: post
code: "ART2411110746K1FER2"
origin_url: "https://www.khaosod.co.th/breaking-news/news_9500156"
image: "https://github.com/user-attachments/assets/ed1e3368-c6a8-414a-a8cf-834979e2a1f2"
title: "เปิดสาเหตุ ครู-นักเรียนระยอง ท้องเสีย 1.4 พันคน ผงะ \"น้ำแข็ง\" ใส่กระสอบอาหารสัตว์"
description: "เปิดสาเหตุ ครู-นักเรียนระยอง ท้องเสีย 1.4 พันคน ผงะ \"น้ำแข็ง\" ใส่กระสอบอาหารสัตว์ สั่งโรงเรียนคุมเข้ม 5 มาตรการ ยุติการจำหน่ายน้ำแข็งจากโรงโม่"
category: "HOT_NEWS"
language: "th"
date: 2024-11-11T07:51:52.584Z
---

# เปิดสาเหตุ ครู-นักเรียนระยอง ท้องเสีย 1.4 พันคน ผงะ "น้ำแข็ง" ใส่กระสอบอาหารสัตว์

[![เปิดสาเหตุ ครู-นักเรียนระยอง ท้องเสีย 1.4 พันคน ผงะ "น้ำแข็ง" ใส่กระสอบอาหารสัตว์](https://www.khaosod.co.th/wpapp/uploads/2024/11/ice.jpg "เปิดสาเหตุ ครู-นักเรียนระยอง ท้องเสีย 1.4 พันคน ผงะ "น้ำแข็ง" ใส่กระสอบอาหารสัตว์")](https://www.khaosod.co.th/wpapp/uploads/2024/11/ice.jpg)

**เปิดสาเหตุ ครู-นักเรียนระยอง ท้องเสีย 1.4 พันคน ผงะ “น้ำแข็ง” ใส่กระสอบอาหารสัตว์ สั่งโรงเรียนคุมเข้ม 5 มาตรการ ยุติการจำหน่ายน้ำแข็งจากโรงโม่**

วันที่ 11 พ.ย. 2567 นพ.โสภณ เอี่ยมศิริถาวร ผู้ตรวจราชการกระทรวงสาธารณสุข เขตสุขภาพที่ 6 กล่าวถึงความคืบหน้าการสอบสวนโรคอุจจาระร่วงระบาดในนักเรียน 2 โรงเรียน อ.แกลง จ.ระยอง ตั้งแต่วันที่ 5 พ.ย.ที่ผ่านมา รวมจำนวนมากกว่าพันคน ว่า ล่าสุดได้รับรายงานจาก นพ.สุรวิทย์ ศักดานุภาพ นายแพทย์สาธารณสุขจังหวัดระยอง **พบผู้ป่วยจากทั้ง 2 โรงเรียน รวมทั้งหมด 1,436 ราย** เป็นนักเรียน 1,418 ราย จากทั้งหมด 4,559 คน คิดเป็นอัตราป่วย ร้อยละ 31.1 ครูและบุคลากร 18 ราย จากทั้งหมด 183 คน คิดเป็นอัตราป่วย ร้อยละ 9.8 สาเหตุเกิดจากติดเชื้อไวรัสโนโร ซึ่งเป็นไวรัสก่อโรคทางเดินอาหาร

นพ.โสภณ กล่าวว่า รับรายงานผู้ป่วย 1 ราย จากโรงเรียนประถมศึกษา ซึ่งไปตรวจที่โรงพยาบาล (รพ.) เอกชน เมื่อวันที่ 6 พฤศจิกายน พบเชื้อ Norovirus genogroups II จากชุดตรวจเร็วและจากการเก็บตัวอย่างอุจจาระของผู้ป่วย 4 ราย เมื่อวันที่ 7 พฤศจิกายน พบเชื้อก่อโรค 3 ชนิด ได้แก่ เชื้อ Norovirus GI/GII, Enteropathogenic E.coli (EPEC) ในตัวอย่างของนักเรียนโรงเรียนมัธยมศึกษา 1 ราย และเชื้อ Enteroaggretive E.coli (EAEC) ในตัวอย่างของผู้ปรุงและเตรียมอาหารโรงเรียนประถมศึกษา 1 ราย และอยู่ระหว่างรอผลตรวจอาเจียน 1 ตัวอย่างของนักเรียนโรงเรียนมัธยมศึกษา รวมถึงน้ำดื่ม น้ำใช้ และน้ำแข็ง จำนวน 6 ตัวอย่าง และอาหาร 2 ตัวอย่าง ของกรมวิทยาศาสตร์การแพทย์

“ส่วนการตรวจสอบการปนเปื้อนของเชื้อโคลิฟอร์มแบคทีเรีย จากการเก็บตัวอย่างด้วยชุดทดสอบ SI-2 ในภาชนะทำครัว มือผู้ปรุงและเตรียมอาหาร ทั้ง 2 โรงเรียน จำนวน 13 ตัวอย่าง พบการปนเปื้อนในตัวอย่างจากโรงเรียนมัธยมศึกษา 4 ตัวอย่าง ได้แก่ เขียงและมีด หัวก๊อกน้ำกด มือผู้ปรุงและเตรียมอาหาร ขณะที่การเก็บตัวอย่างน้ำด้วยชุดตรวจ อ.11 จากตู้กดน้ำดื่ม 6 ตัวอย่างในโรงเรียนประถมศึกษา พบการปนเปื้อน 3 ตัวอย่าง”

นพ.โสภณ กล่าวต่อว่า **ผลการสอบสวนโรคชี้ให้เห็นว่า “น้ำและน้ำแข็ง” ที่บริโภคในโรงเรียนในสัปดาห์กีฬาสีเป็นปัจจัยเสี่ยงของการป่วย** เนื่องจากผลการสำรวจสภาพแวดล้อมโดยรอบ พบว่า **ระบบประปาที่ใช้เป็นระบบประปาผิวดิน ตรวจคลอรีนอิสระคงเหลือได้ 0.09 ppm ซึ่งต่ำกว่าค่ามาตรฐาน**

นพ.โสภณ กล่าวอีกว่า ขณะที่ผลการตรวจโรงน้ำแข็ง ซึ่งมีใบอนุญาตถูกต้อง พบว่า ใช้น้ำดิบจากระบบประปาเทศบาลตำบลเมืองแกลง มีบ่อพักน้ำให้ตกตะกอน แล้วนำน้ำใสมาเติมคลอรีนแบบอัตโนมัติก่อนผ่านระบบกรอง แล้วส่งเข้าระบบผลิตน้ำแข็ง

นพ.โสภณ กล่าวต่อว่า ส่วนโรงโม่น้ำแข็ง จะนำน้ำแข็งซองมาโม่ที่บ้านเพื่อจำหน่าย ตรวจพบจุดเสี่ยงไม่ได้มาตรฐานคือ ถังใส่น้ำแข็งซองมีการแช่วัสดุอื่นในถังด้วย รถที่ขนน้ำแข็งใช้ผ้าพลาสติกปูพื้นกระบะเพื่อวางน้ำแข็ง และจะโม่เมื่อมีผู้มาซื้อ โดยบรรจุใส่กระสอบอาหารสัตว์ที่ล้างแล้วนำกลับมาใช้ใหม่

“มาตรการควบคุมโรคที่ดำเนินการเพิ่มภายหลังการสอบสวนโรค คือ 1.เติมคลอรีนในถังพักน้ำดื่ม น้ำใช้ ทั้ง 2 โรงเรียน 2.ประสานเทศบาลตำบลเมืองแกลงในการปรับปรุงคุณภาพน้ำดิบของโรงเรียน 3.สั่งยุติการจำหน่ายน้ำแข็งจากโรงโม่น้ำแข็งและให้ทำการปรับปรุงสุขาภิบาลสิ่งแวดล้อมในส่วนของสถานที่ แนะนำสุขวิทยาส่วนบุคคลของคนงานโรงงานผลิตน้ำแข็ง และร้านค้ารายย่อยที่นำน้ำแข็งโม่ส่งให้กับโรงเรียน 4.แนะนำโรงเรียนห้ามนำน้ำแข็งโม่มาใช้บริโภค และ5.ประสานโรงเรียนทุกแห่งเฝ้าระวังและเพิ่มความเข้มงวดมาตรการป้องกันโรคที่เกิดจากอาหารและน้ำปนเปื้อน” **นพ.โสภณ** กล่าว