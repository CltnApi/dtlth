---
layout: post
code: "ART2411010413ZC7WEB"
origin_url: "https://www.khaosod.co.th/https://www.khaosod.co.th/special-stories/news_9485621"
image: "https://github.com/user-attachments/assets/d3503536-7c7f-448e-ac8c-78f3d1dde3e8"
title: "องค์การสวนสัตว์ฯ จวกสำนักสงฆ์ใช้ หมูเด้ง หาประโยชน์ ชี้เป็นแค่สัตว์ป่า"
description: "องค์การสวนสัตว์ฯ จวกสำนักสงฆ์ใช้ หมูเด้ง หาประโยชน์ วอน..."
category: "SPECIAL_STORIES"
language: "th"
date: 2024-11-01T12:57:25.608Z
---

# องค์การสวนสัตว์ฯ จวกสำนักสงฆ์ใช้ หมูเด้ง หาประโยชน์ ชี้เป็นแค่สัตว์ป่า

[![องค์การสวนสัตว์ฯ จวกสำนักสงฆ์ใช้ หมูเด้ง หาประโยชน์ ชี้เป็นแค่สัตว์ป่า](https://www.khaosod.co.th/wpapp/uploads/2024/11/moodang01-11-01.jpg "องค์การสวนสัตว์ฯ จวกสำนักสงฆ์ใช้ หมูเด้ง หาประโยชน์ ชี้เป็นแค่สัตว์ป่า")](https://www.khaosod.co.th/wpapp/uploads/2024/11/moodang01-11-01.jpg)

_**องค์การสวนสัตว์ฯ จวกสำนักสงฆ์ใช้ หมูเด้ง หาประโยชน์ วอนปชช.มีสติ หมูเด้ง เป็นแค่สัตว์ป่า แนะช่วยอนุรักษ์สัตว์ป่าและสิ่งแวดล้อมดีกว่า**_

เมื่อวันที่ 1 พ.ย. 2567 นายอรรถพร ศรีเหรัญ ผอ.องค์การสวนสัตว์แห่งประเทศไทย กล่าวถึงกรณีสำนักสงฆ์ ทำวัตถุมงคล “หมูเด้ง ฮิปโปกวักทรัพย์” ว่า เป็นเรื่องของการไม่มีความรู้ เพราะหมูเด้งเป็นแค่ฮิปโปแคระตัวหนึ่ง ไม่ได้มีบารมี หรือพุทธคุณ ที่จะ ไปทำให้ใครร่ำรวยได้ จริง ๆ ความน่ารักของหมูเด้ง ควรใช้ให้เป็นประโยชน์ในด้านการศึกษา การอนุรักษ์วิจัยมากกว่า ที่จะไปทำเรื่องแบบนี้

นายอรรถพร กล่าวว่า ช่วงนี้ตนเห็นคนนำหมูเด้งไปทำผลิตภัณฑ์หลากหลาย ซึ่งถ้านำไปผลิตเป็นเสื้อผ้า กระเป๋า รองเท้า ตนไม่ได้ขัดข้องเลย เพียงแต่ว่าพอนำหมูเด้งไปทำในเรื่องของความเชื่อในลักษณะนี้ ในส่วนองค์การสวนสัตว์ ถึงแม้ว่าจะไม่มีกฎหมายไปจัดการ

แต่เราก็ขอแสดงความห่วงใยว่าคนที่จะไปหลงเชื่อในเรื่องแบบนี้ควรพิจารณาให้ดี เพราะสัตว์ไม่ได้มีบทบาทในเรื่องของสิ่งศักดิ์สิทธิ์ หรือไสยศาสตร์ และทางองค์กรสวนสัตว์ฯ ก็ไม่สบายใจเหมือนกัน และอยากให้ความรู้เพิ่มเติมว่าฮิปโปแคระเป็นสัตว์ป่า หากไปเชื่อเรื่องวัตถุมงคลแบบนี้ อยากให้หันกลับมาสนใจเรื่องสัตว์ป่า ธรรมชาติ และสิ่งแวดล้อมจะดูมีคุณค่ามากกว่า

“อยากรบกวนทางสำนักงานคณะกรรมการคุ้มครองผู้บริโภค (สคบ.) หรือสำนักพระพุทธศาสนาแห่งชาติ ช่วยกันติดตามเรื่องนี้ไม่ให้เลยเถิดไปมากกว่านี้ เข้าใจว่าช่วงนี้หมูเด้งกำลังเป็นกระแสโด่งดัง แต่เราต้องให้ความรู้กับประชาชนว่าเรื่องไหนเหมาะสมหรือไม่เหมาะสม และไม่ควรที่จะนำภาพลักษณ์ของหมูเด้งไปใช้ในเรื่องของศาสนาแต่อย่างใด” ผอ.องค์การสวนสัตว์ ย้ำ