---
layout: post
code: "ART2411180526TG40L9"
origin_url: "https://www.khaosod.co.th/breaking-news/news_9510236"
image: "https://github.com/user-attachments/assets/91dfd5e3-c9bb-42ce-9ee0-e67fef1a9e93"
title: "อดีตตัวแทนจำหน่าย ดิไอคอน ร่ำไห้ จี้ปลดอายัดบัญชี เดือดร้อนไม่มีเงินใช้จ่าย"
description: "อดีตตัวแทนจำหน่าย ดิไอคอน กว่า 40 ชีวิต บุกกองปราบปราม จี้ตร.ปลดอายัดบัญชี หลังเดือดร้อนทำธุรกรรมไม่ได้ โอดเลิกมาแล้ว 2 ปี เป็นเพียงตัวแทนซื้อมาขายไป"
category: "HOT_NEWS"
language: "th"
date: 2024-11-18T05:36:29.834Z
---

# อดีตตัวแทนจำหน่าย ดิไอคอน ร่ำไห้ จี้ปลดอายัดบัญชี เดือดร้อนไม่มีเงินใช้จ่าย

[![อดีตตัวแทนจำหน่าย ดิไอคอน ร่ำไห้ จี้ปลดอายัดบัญชี เดือดร้อนไม่มีเงินใช้จ่าย](https://www.khaosod.co.th/wpapp/uploads/2024/11/diaicon.jpg "อดีตตัวแทนจำหน่าย ดิไอคอน ร่ำไห้ จี้ปลดอายัดบัญชี เดือดร้อนไม่มีเงินใช้จ่าย")](https://www.khaosod.co.th/wpapp/uploads/2024/11/diaicon.jpg)

**อดีตตัวแทนจำหน่าย ดิไอคอน กว่า 40 ชีวิต บุกกองปราบปราม จี้ตร.ปลดอายัดบัญชี หลังเดือดร้อนทำธุรกรรมไม่ได้ โอดเลิกมาแล้ว 2 ปี เป็นเพียงตัวแทนซื้อมาขายไป**

เมื่อเวลา 10.30 น. วันที่ 18 พ.ย.67 ที่กองบังคับการปราบปราม (บก.ป.) นายจิราวัจน์ ขวัญแจ่ม อายุ 50 ปี และนางสมหญิง รีฟวส์ อายุ 54 ปี พร้อมอดีตตัวแทนจำหน่ายของ บริษัท ดิไอคอนกรุ๊ป เกือบ 40 คน เดินทางเข้าร้องขอพ.ต.ท.ราเชน แสงหมี รอง ผกก.(สอบสวน) กก.1 บก.ปคบ. ให้ปลดอายัดบัญชี

[![](https://www.khaosod.co.th/wpapp/uploads/2024/11/S__396910599_0-696x464.jpg)](https://www.khaosod.co.th/wpapp/uploads/2024/11/S__396910599_0.jpg)

นายจิราวัจน์ เปิดเผยว่า วันนี้มีตัวแทนของดิไอคอนกรุ๊ปเกือบ 40 ราย เดินทางเข้ามาร้องขอให้ พ.ต.ท.ราเชน ปลดอายัดบัญชีให้ เนื่องจากทุกคนได้รับความเดือดร้อน ไม่สามารถทำธุรกรรมทางการเงินได้ โดยตนโดนอายัดบัญชีทั้งหมด 2 บัญชี ครั้งแรกเป็นบัญชีธนาคารกสิกรไทย ในวันที่ 17 ต.ค.

[![](https://www.khaosod.co.th/wpapp/uploads/2024/11/S__396910605_0-696x464.jpg)](https://www.khaosod.co.th/wpapp/uploads/2024/11/S__396910605_0.jpg)

ต่อมาในวันที่ 13 พ.ย. ก็โดนอายัดอีกหนึ่งบัญชี ซึ่งเป็นของธนาคารกรุงศรี จึงทำให้ตนไม่สามารถใช้จ่ายได้และได้รับผลกระทบหนัก ถึงขั้นต้องไปยืมเงินแม่มาใช้จ่าย ซึ่งตนเป็นเพียงตัวแทนซื้อมาขายไปเท่านั้น และเลิกทำมาได้ 2 ปีแล้ว โดยที่ผ่านมาตนติดต่อไปยังพ.ต.ท.ราเชน แล้ว และตอบกลับมาว่าจะตั้งคณะสืบสวน แล้วก็เงียบหายไป จึงเดินทางมาร้องขอในวันนี้

[![](https://www.khaosod.co.th/wpapp/uploads/2024/11/S__396910596_0-696x464.jpg)](https://www.khaosod.co.th/wpapp/uploads/2024/11/S__396910596_0.jpg)

ขณะที่ นางสมหญิง กล่าวทั้งน้ำตาว่า ตนเดินทางมาจากพัทยา จ.ชลบุรี แต่เดิมตนเองทำธุรกิจเปิดร้านค้าขายส่งของแต่งบ้านอยู่ที่พัทยา แต่ในช่วงโควิดสินค้าไม่สามารถขายได้จึงเปิดดูทางโซเชียลและเห็นทางดิไอคอน เปิดสอนคอร์สออนไลน์

[![](https://www.khaosod.co.th/wpapp/uploads/2024/11/S__396910600_0-696x412.jpg)](https://www.khaosod.co.th/wpapp/uploads/2024/11/S__396910600_0.jpg)

ตนสนใจจึงสมัครเข้าไปเรียน และร่วมขายสินค้าเปิดดีลเลอร์อยู่ประมาณ 1 ปี หลังจากที่เปิดประเทศ ตนก็เอาสินค้าพวกกาแฟมาขายที่หน้าร้าน ก็ขายได้ เพราะตนมีลูกค้าเดิม หลังจากขายสินค้าหมดก็ไม่ได้รับมาขายต่อ

[![](https://www.khaosod.co.th/wpapp/uploads/2024/11/S__396910618-696x464.jpg)](https://www.khaosod.co.th/wpapp/uploads/2024/11/S__396910618.jpg)

“ตอนนี้เลิกทำธุรกิจมาแล้ว 3 ปี แต่บัญชีกลับถูกอายัดทั้งหมด 9 บัญชีจาก 3 ธนาคาร ซึ่งมีเงินอยู่บัญชีละ 30,000-40,000 บาท ซึ่งตอนนี้เดือดร้อนมากๆ เพราะเงินสดที่มีอยู่ไม่พอในการใช้จ่ายในครอบครัว ทั้งค่าบ้าน ค่ารถ และค่าจ้างลูกน้องในร้าน จึงอยากให้ทางตำรวจปลดอายัดบัญชี เพราะเดือดร้อนมากจริงๆ” นางสมหญิง กล่าว