---
layout: post
code: "ART2411030517INUXLK"
origin_url: "https://www.khaosod.co.th/entertainment/news_9487571"
image: "https://github.com/user-attachments/assets/f1e24e5f-4f35-4486-9cc2-9827e54d1ee9"
title: "ซุปตาร์บันเทิง - ‘ไมกี้’ปลดล็อก-มาถูกทาง  ‘หวานรักต้องห้าม’บ่มฝีมือ!"
description: "ดี ใจที่แฟนๆ เปิดใจรับละคร “หวานรักต้องห้าม” ทางช่อง 3 ที่ตัวเองแสดง ซึ่งเป็นการกำกับแบบใหม่ของผู้กำกับฯสายภาพยนตร์มือรางวัล ‘นุชี่’ อนุชา บุญยวรรธนะ"
category: "ENTERTAINMENT"
language: "th"
date: 2024-11-03T05:22:32.395Z
---

# ซุปตาร์บันเทิง - ‘ไมกี้’ปลดล็อก-มาถูกทาง  ‘หวานรักต้องห้าม’บ่มฝีมือ!

[![ซุปตาร์บันเทิง - ‘ไมกี้’ปลดล็อก-มาถูกทาง  ‘หวานรักต้องห้าม’บ่มฝีมือ!](https://www.khaosod.co.th/wpapp/uploads/2024/11/POK-copy-4.jpg "ซุปตาร์บันเทิง - ‘ไมกี้’ปลดล็อก-มาถูกทาง  ‘หวานรักต้องห้าม’บ่มฝีมือ!")](https://www.khaosod.co.th/wpapp/uploads/2024/11/POK-copy-4.jpg)

ดี ใจที่แฟนๆ เปิดใจรับละคร **“หวานรักต้องห้าม”** ทางช่อง 3 ที่ตัวเองแสดง ซึ่งเป็นการกำกับแบบใหม่ของผู้กำกับฯสายภาพยนตร์มือรางวัล **‘นุชี่’ อนุชา บุญยวรรธนะ** โดยพระเอกหนุ่ม **‘ไมกี้’ ปณิธาน บุตรแก้ว** เปิดใจแบบหมดเปลือก

![ซุปตาร์บันเทิง](https://www.khaosod.co.th/wpapp/uploads/2024/11/1-2-557x696.jpg)

**ฟีดแบ็กละครเป็นไงบ้าง?**

**ไมกี้ –** “ดีมากเลย มีฟีดแบ็กมาตลอดทั้งเรื่องการแสดง แอ๊กติ้ง บทละคร ดีใจที่ทุกคนเปิดใจยอมรับ ชอบมากทุกคอมเมนต์ เราเป็นนักแสดงก็อยากให้คนได้ดูได้วิเคราะห์ตาม”

![ซุปตาร์บันเทิง](https://www.khaosod.co.th/wpapp/uploads/2024/11/2-1-557x696.jpg)

**เคยบอกว่าเล่นเรื่องนี้ทำให้ตกหลุมรักการแสดง ตกหลุมรักยังไง?**

ADVERTISEMENT

**ไมกี้ –** “การกำกับเรื่องนี้พี่นุชี่จะกำกับแบบเรียลมาก ผมเล่นละครพีเรียดมาก่อน ต้องคงตามบท แต่อันนี้ใช้เทคนิคนักแสดงเยอะมาก ผมต้องฝึกตรงนี้เยอะ ทำให้ผมปลดล็อกอะไรหลายอย่างได้จากเรื่องนี้

ตั้งแต่ครั้งแรกที่ได้บทมามันยากมาก มีความใกล้เคียงกับผมบางส่วน ทั้งอายุ แล้วเขาเป็นประธานสโมสร ส่วนผมเคยเป็นประธานนักเรียน มีสิ่งที่เราเข้าใจได้ แต่เรื่องมุมมองความรัก ครอบครัว ฐานะทางสังคม เพื่อน การตัดสินใจมันสุดโต่งมาก มีสิ่งที่ต้องคอยเรียนรู้จากตัวละครนี้ตลอดเวลา”

![ซุปตาร์บันเทิง](https://www.khaosod.co.th/wpapp/uploads/2024/11/3-2-696x464.jpg)

**การถ่ายทำต่างจากที่เคยเจอมาเลยไหม?**

**ไมกี้ –** “ต่างทั้งการแสดง ทั้งสภาพแวดล้อมในกองถ่าย เทคนิคการถ่ายทำ มุมกล้อง จังหวะการถ่ายทำ การพูด การจำบทเป็นแบบหนัง เรียลมากๆ ใหม่มากสำหรับผม ผมรู้สึกว่าผมได้อะไรจากการเล่นละครเรื่องนี้เยอะมาก เหมือนเป็นห้องเรียนห้องหนึ่ง คลาสติวเข้ม พี่นุชี่เป็นครูที่โหดมาก พี่ๆ นักแสดงก็เป็นครูของผมเลย ได้ปรับตัว ได้พุชตัวเองเยอะมากในทุกด้าน”

**สิ่งที่ดีใจที่สุดที่ได้เล่นเรื่องนี้?**

**ไมกี้ –** “ดีใจตั้งแต่ที่ได้เล่นเรื่องนี้แล้ว แต่ที่ดีใจที่สุดคือมันทำให้ผมมาถูกทาง ตอนแรกสนุกในการถ่ายทำ แต่เราไม่รู้ว่าการแสดงจะชอบเรากลับไหม เวลาทำงานอะไรเราก็อยากให้มันไปด้วยกันได้ เลยรู้สึกว่าผมน่าจะมาถูกทางแล้ว”

**อย่างเรื่องแรกเรามีร้องไห้ เรื่องนี้เสียน้ำตาไหม?**

**ไมกี้ –** “มีครับ หนึ่งครั้ง เป็นน้ำตาแห่งความน้อยใจ ผมไม่เก่งการแสดง ได้รับฟีดแบ็กมาตลอดว่าเล่นไม่ถึง บางทีเป็นคำพูดสำหรับคนทำงานมันแรงมาก ‘เล่นไปซีนนี้คงออนแอร์ไม่ได้หรอก เล่นไม่ดี อาจต้องตัดทิ้ง เสียเวลาเปล่า’ บางทีมันจึ้ก เป็นเรื่องปกติของนักแสดงที่ต้องเจอแบบนี้ แต่คนทำงานมันรู้สึก มันน้อยใจ จะทำยังไงดีให้เขายอมรับ จนไปถึงจุดหนึ่งหาทางออกไม่ได้ กดดันตัวเองเยอะเกินไป ก็ร้องไห้ ไปคุยกับพี่นุชี่

![ซุปตาร์บันเทิง](https://www.khaosod.co.th/wpapp/uploads/2024/11/4-1-696x464.jpg)

คำพูดพี่นุชี่อะเมซิ่งมากๆ มีคำวิจารณ์หนึ่งที่บอกว่าผมเล่นไม่ดีพอ เล่นจมผมก็ถามพี่นุชี่ว่า ผมทำหลายวีธีแล้วผมต้องทำยังไงดี พี่นุชี่ตอบว่า ‘อาจจะเป็นความผิดพี่ก็ได้นะที่กำกับได้ไม่ดีพอ’ พี่เขาทำให้รู้ว่ามันเป็นปกติมากเกี่ยวกับการทำงานระดับโปรเฟสชั่นแนลที่ต้อง เจอคำวิจารณ์ พี่เขาก็โดนมาเยอะเหมือนกัน ผมอาจจะใหม่มาก เป็นเรื่องที่สอง โลกผมยังเล็ก พี่นุชี่เปิดโลกผมมากคำตอบในวันนั้น เปลี่ยนผมจริงๆ”

**ตอนนี้ตั้งรับกับคอมเมนต์ได้เยอะขึ้นไหม?**

**ไมกี้ –** “มากครับ ผมไม่ได้คาดหวังกับละครเรื่องนี้ว่าจะต้องปัง หรือทุกคนต้องชอบ เพราะผมรู้สึกว่าผมได้ความสุขในการทำงานในทุกๆ วัน ได้เหตุผลว่าผมทำตรงนี้ทำไม หลังจากนั้นเป็นกำไรแล้ว ไม่ว่าจะเป็นด้านบวกหรือด้านลบ มันสามารถเอามาพัฒนาตัวเองได้หมดเลย”

![ซุปตาร์บันเทิง](https://www.khaosod.co.th/wpapp/uploads/2024/11/7-1-557x696.jpg)

**กดดันไหม เรื่องนี้บทแรงอยู่ เลิฟซีนก็เยอะ?**

**ไมกี้ –** “กดดันครับ แต่ไม่อยากให้โฟกัสแค่เลิฟซีน สำหรับผมทุกซีนกดดันหมด เลิฟซีนเรามีการทำงานกันเยอะมาก ทั้งเวิร์กช็อป ทั้งการกำกับจากพี่นุชี่”

**ตอนฉากเลิฟซีนพี่แมทบอกให้เราลุยเลย รู้สึกยังไงบ้าง?**

**ไมกี้ –** “ตื่นเต้น กดดัน ตอนแรกจะบอกพี่แมทเหมือนกันว่าช่วยผมด้วยนะ กลายเป็นว่าพี่แมทให้ผมช่วย ก็เป็นอะไรที่สนุก ตอนเล่นเลิฟซีนมันเป็นตัวละครเล่น ต้องตัดตัวเองแล้วเข้าไปในอารมณ์ของตัวละคร ถ้าเราเขินจะไม่ใช่ตัวละคร ผมไม่อยากทำให้คนดูผิดหวัง อยากให้ผลงานออกมาดีที่สุด พยายามเป็นมืออาชีพให้มากที่สุด”

![ซุปตาร์บันเทิง](https://www.khaosod.co.th/wpapp/uploads/2024/11/5-1-696x464.jpg)

**ทุกวันนี้เราเป็นมืออาชีพหรือยัง?**

**ไมกี้ –** “ไม่ครับ พยายามพัฒนาตัวเองให้ดีขึ้นเยอะๆ เวลาได้เห็นพี่ๆ แสดง อยากเป็นแบบเขา อยากเก่งแบบเขาครับ”

มาถึงระดับนี้ก็ยอดเยี่ยมแล้ว!!

**กัณฑมาศ ธรรมณี**