---
layout: post
code: "ART24110610566JGGSF"
origin_url: "https://www.khaosod.co.th/breaking-news/news_9493404"
image: "https://github.com/user-attachments/assets/26cef86b-387d-423c-bd4e-9111a49e0b79"
title: "ทีวีช่องดัง ประกาศเลย์ออฟพนักงานครั้งใหญ่ เซฟค่าใช้จ่าย มีผลทันทีสิ้นปี"
description: "ทีวีช่องดัง ประกาศเลย์ออฟพนักงานครั้งใหญ่ เซฟค่าใช้จ่าย..."
category: "HOT_NEWS"
language: "th"
date: 2024-11-06T11:01:33.453Z
---

# ทีวีช่องดัง ประกาศเลย์ออฟพนักงานครั้งใหญ่ เซฟค่าใช้จ่าย มีผลทันทีสิ้นปี

[![ทีวีช่องดัง ประกาศเลย์ออฟพนักงานครั้งใหญ่ เซฟค่าใช้จ่าย มีผลทันทีสิ้นปี](https://www.khaosod.co.th/wpapp/uploads/2024/11/TV06-11-02.jpg "ทีวีช่องดัง ประกาศเลย์ออฟพนักงานครั้งใหญ่ เซฟค่าใช้จ่าย มีผลทันทีสิ้นปี")](https://www.khaosod.co.th/wpapp/uploads/2024/11/TV06-11-02.jpg)

_**ทีวีช่องดัง ประกาศเลย์ออฟพนักงานครั้งใหญ่ เซฟค่าใช้จ่าย 30 เปอร์เซ็นต์ เพื่อให้องค์กรอยู่ต่อไปได้ มีผลทันทีสิ้นปี พนักงานโกลาหลรู้ข่าวร้าย**_

เมื่อวันที่ 6 พฤศจิกายน ผู้สื่อข่าวมติชนออนไลน์ รายงานว่า เกิดความเคลื่อนไหวใหญ่ที่สถานีโทรทัศน์ยักษ์ใหญ่แห่งหนึ่ง โดยฝ่ายบริหารองค์กร ได้เรียกประชุมพนักงานทั้งบริษัท เพื่อแจ้งข่าวการปรับโครงสร้างบริษัทครั้งใหญ่

โดยรายงานข่าวระบุว่า ผู้บริหาร ระบุปัญหาของอุตสาหกรรมสื่อ การลดลงของรายได้ การผลิตรายการ ละคร และคอนเทนต์ต่างๆ มีการแข่งขันสูง จนทำให้รายได้ที่เคยได้ไม่ตรงตามเป้า ขณะที่รายจ่ายประจำสูง ทำให้ต้องปลดพนักงานครั้งใหญ่ **เพื่อปรับลดค่าใช้จ่ายให้ได้ 30 เปอร์เซ็นต์เพื่อให้องค์กรอยู่ต่อไปได้** โดยระบุว่าเดิมทีจะมีการปรับโครงสร้างตั้งแต่หลังสงกรานต์ 2567 แต่ก็พยายามยื้อมาจนไม่ไหว

ขณะที่การปรับลดพนักงานครั้งนี้ ไม่ได้เปิดโอกาสให้ยื่นออกโดยสมัครใจ หรือ เออลี่รีไทร์ แต่เป็นการประเมินผลงานของแต่ละแผนก ซึ่งจะให้หัวหน้างานส่งรายชื่อผู้ที่ถูกเลย์ออฟ ภายในสิ้นเดือนพฤศจิกายนนี้ และจะมีผลทันทีเมื่อเริ่มปี 2568

รายงานข่าวแจ้งว่า การแจ้งข่าวร้ายครั้งนี้ ทำให้เกิดความโกลาหลในหมู่พนักงาน เนื่องจากภาพลักษณ์ขององค์กรที่มีต่อสาธารณะเป็นภาพลักษณ์ที่ดี ไม่คิดว่าจะมีปัญหาด้านการเงินจนทำให้ต้องประกาศเลย์ออฟพนักงานในครั้งนี้

ที่มา : มติชน