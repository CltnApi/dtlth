---
layout: post
code: "ART2411260954GGCTW8"
origin_url: "https://www.khaosod.co.th/special-stories/news_9522205"
image: "https://github.com/user-attachments/assets/7fe0d77e-e771-43d4-af52-f4b114de02e0"
title: "อัยการนัด 29 พ.ย. ฟังคำสั่ง ‘เชน ธนา’ ร้องขอความเป็นธรรม คดีฉ้อโกง 79 ล้าน"
description: "อัยการนัด 29 พ.ย. ฟังคำสั่ง ‘เชน ธนา’ ร้องขอความเป็นธรรมคดีฉ้อโกงไทยยินตัน 79 ล้านบาท หลังกลับคำสั่งตำรวจ เตรียมยื่นฟ้องศาล"
category: "SPECIAL_STORIES"
language: "th"
date: 2024-11-26T17:31:11.934Z
---

# อัยการนัด 29 พ.ย. ฟังคำสั่ง ‘เชน ธนา’ ร้องขอความเป็นธรรม คดีฉ้อโกง 79 ล้าน

[![อัยการนัด 29 พ.ย. ฟังคำสั่ง ‘เชน ธนา’ ร้องขอความเป็นธรรม คดีฉ้อโกง 79 ล้าน](https://www.khaosod.co.th/wpapp/uploads/2024/11/chan.jpg "อัยการนัด 29 พ.ย. ฟังคำสั่ง ‘เชน ธนา’ ร้องขอความเป็นธรรม คดีฉ้อโกง 79 ล้าน")](https://www.khaosod.co.th/wpapp/uploads/2024/11/chan.jpg)

**อัยการนัด 29 พ.ย. ฟังคำสั่ง ‘เชน ธนา’ ร้องขอความเป็นธรรมคดีฉ้อโกงไทยยินตัน 79 ล้านบาท หลังกลับคำสั่งตำรวจ เตรียมยื่นฟ้องศาล**

เมื่อวันที่ 26 พ.ย.2567 ที่สำนักงานอัยการสำนักงานคดีศาลแขวง 4 (พระนครใต้) ถนนเจริญกรุง พนักงานสอบสวนกองบังคับการกองปราบปรามได้นำตัว **นายธนาตรัยฉัตร ภูโชคอนันต์** กับพวก มาส่งยังพนักงานอัยการคดีศาลเเขวงเพื่อยื่นฟ้องคดีที่บริษัท ไทยยินตัน จำกัด (ผู้เสียหาย) ได้ร้องทุกข์ต่อพนักงานสอบสวน กองกำกับการ 1 กองบังคับการปราบปราม ให้ดำเนินคดีกับบริษัท อมาโด้ กรุ๊ป จำกัด, นายธนาตรัยฉัตร ภูโชคอนันต์, นางกาลย์กัลยา ภูโชคอนันต์ ผู้ต้องหาที่ 1-3

ในความผิดฐานร่วมกันฉ้อโกงตามประมวลกฎหมายอาญามาตรา 341 โดยมียอดความเสียหายกว่า 79 ล้านบาท

วันนี้พนักงานสอบสวนได้นำตัวผู้ต้องหามาส่งให้พนักงานอัยการตามคำสั่งแล้ว โดยในวันนี้ ผู้ต้องหาได้ยื่นหนังสือร้องขอความเป็นธรรมต่อหัวหน้าพนักงานอัยการ ซึ่งในประเด็นการร้องขอความเป็นธรรมนั้น เป็นหน้าที่ของพนักงานอัยการผู้รับผิดชอบจะพิจารณาว่าเข้าเงื่อนไขตามระเบียบสำนักงานอัยการสูงสุดว่าด้วยการร้องขอความเป็นธรรมในคดีอาญา พ.ศ. 2567 ที่จะรับไว้พิจารณาหรือไม่

**โดยพนักงานอัยการผู้รับผิดชอบ ได้แจ้งผู้ต้องหาให้มาฟังคำสั่งดังกล่าว ในวันที่ 29 พ.ย. 2567 เวลา 10.00 น.**

นายธนา เดินทางมาพร้อมภรรยา โดยเข้าทางประตูข้างเพื่อหลีกเลี่ยงที่จะพบกับสื่อมวลชน ก่อนจะเดินทางกลับ ซึ่งผู้สื่อข่าวได้พยายามวิ่งไปสอบถามถึงเรื่องการมาพบพนักงานอัยการในวันนี้ แต่ เชน ธนาได้แต่ยกมือสวัสดีผู้สื่อข่าว และปฏิเสธที่จะให้สัมภาษณ์ใด ๆ แล้วได้ขึ้นรถออกไปทันที

**ด้านทนายความของเชน ธนาและภรรยา** เปิดเผยสั้นๆ เพียงแค่ว่า วันนี้ได้มาพบพนักงานอัยการตามที่ได้นัดหมายและได้ยื่นขอเลื่อนฟังคำสั่งส่งฟ้องต่อศาลออกไปก่อน ซึ่งพนักงานอัยการยังไม่ได้กำหนดวันนัดฟังคำสั่งส่งฟ้องว่าจะเป็นเมื่อไหร่

โดยกระบวนการหลังจากนี้นั้น นอกจากทางพนักงานอัยการจะต้องตรวจสอบสำนวนคดีแล้ว ก่อนพิจารณาคำสั่ง ซึ่งนายธนาและภรรยา ได้ยื่นคำร้องขอความเป็นธรรมแก่พนักงานอัยการ แต่ขอที่จะสงวนเปิดเผยรายละเอียด เนื่องจากเกรงว่าจะกระทบต่อรูปคดี

เมื่อถามว่ายังยืนยันในข้อต่อสู้ว่าคดีดังกล่าวยังคงเป็นคดีแพ่งหรือไม่ ทนายความ กล่าวว่า ทีมกฎหมายตรวจสอบแล้วยังยืนยันว่าเป็นคดีแพ่งอยู่ ทั้งนี้ สำหรับคดีดังกล่าวนั้น หากพนักงานอัยการมีความเห็นส่งฟ้อง ก็จะส่งฟ้องคดีดังกล่าวต่อศาลแขวงพระนครใต้ต่อไป

ผู้สื่อข่าวรายงานว่า สำหรับคดีนี้พนักงานสอบสวน มีความเห็นควรสั่งไม่ฟ้องผู้ต้องหา และส่งสำนวนมาให้พนักงานอัยการพิจารณา เมื่อวันที่ 10 มิ.ย. 2567ที่ผ่านมา พนักงานอัยการ สำนักงานอัยการพิเศษฝ่ายคดีศาลแขวง 4 พิจารณาพยานหลักฐานในสำนวนสอบสวนแล้วมีความเห็นแย้งความเห็นพนักงานสอบสวน โดยสั่งฟ้องผู้ต้องหาตามข้อกล่าวหาและให้พนักงานสอบสวนแจ้งข้อกล่าวหาพร้อมส่งตัวมาฟ้องต่อไป