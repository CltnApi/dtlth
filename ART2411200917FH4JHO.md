---
layout: post
code: "ART2411200917FH4JHO"
origin_url: "https://www.khaosod.co.th/sports/news_9513677"
image: "https://github.com/user-attachments/assets/069aeb31-eb18-4b59-b7b7-0e03f571233b"
title: "พิมล ร่วมถอดรหัส เจ็ตสกีโมเดล ตัวอย่างความสำเร็จกีฬา กระตุ้นเศรษฐิกิจไทย"
description: "ทัวร์นาเม้นท์กีฬาเจ็ตสกีโลก WGP#1 สัญชาติไทย 100% กำลังสร้างกระแสความสำเร็จ เป็นประโยชน์ต่อประเทศไทยอย่างชัดเจนในหลายด้าน"
category: "SPORTS"
language: "th"
date: 2024-11-20T09:22:33.036Z
---

# พิมล ร่วมถอดรหัส เจ็ตสกีโมเดล ตัวอย่างความสำเร็จกีฬา กระตุ้นเศรษฐิกิจไทย

[![พิมล ร่วมถอดรหัส เจ็ตสกีโมเดล ตัวอย่างความสำเร็จกีฬา กระตุ้นเศรษฐิกิจไทย](https://www.khaosod.co.th/wpapp/uploads/2024/11/S__16498823-2.jpg "พิมล ร่วมถอดรหัส เจ็ตสกีโมเดล ตัวอย่างความสำเร็จกีฬา กระตุ้นเศรษฐิกิจไทย")](https://www.khaosod.co.th/wpapp/uploads/2024/11/S__16498823-2.jpg)

**ทัวร์นาเม้นท์กีฬาเจ็ตสกีโลก WGP#1 สัญชาติไทย 100% กำลังสร้างกระแสความสำเร็จ เป็นประโยชน์ต่อประเทศไทยอย่างชัดเจนในหลายด้าน ล่าสุด พิมล ศรีวิกรม์ ร่วมกับ “บิ๊กเปี๊ยก” พล.ต.อ.เดชณรงค์ สุทธิชาญบัญชา นายกสมาคมกีฬาเจ็ตสกีฯ เจาะวิเคราะห์ มองเรื่อง IP กีฬา เป็นเรื่องสำคัญของประเทศที่จะนำกีฬาไทยแข่งขัน ทันกระแสโลก สร้างความยั่งยืนในอนาคต ชี้ 4 กุญแจสำคัญของความสำเร็จ ได้แก่ “เข้าใจการสร้างแบรนด์-สร้างที่ทัวร์นาเม้นท์-มีเป้าหมายชัดเจน-รัฐต้องสนับสนุน” โดยทัวร์นาเม้นท์ WGP#1 เจ็ตสกีเวิลด์คัพ 11-15 ธันวาคมนี้ จัดที่เมืองพัทยา**

เมื่อวันที่ 20 พ.ย. ที่การกีฬาแห่งประเทศไทย นายพิมล ศรีวิกรม์ ในฐานะกรรมการยุทธศาสตร์ซอร์ฟพาวเวอร์แห่งชาติ ร่วมกับ พล.ต.อ.เดชณรงค์ สุทธิชาญบัญชา นายกสมาคมกีฬาเจ็ตสกีแห่งประเทศไทยฯ และนายปริเขต สืบสหการ ผู้อำนวยการทัวร์นาเม้นท์กีฬาเจ็ตสกีโลก WGP#1 แถลงข่าว “ถอดรหัส WGP#1 เจ็ตสกีชิงแชมป์โลก 2024 สร้างกีฬาเจ็ตสกีอาชีพติดธงชาติไทย”

นายพิมล เปิดเผยว่า “WGP#1 เจ็ตสกีโมเดล เป็นตัวอย่างความสำเร็จของงานกีฬาที่ใช้การพัฒนาเติบโต ด้านทรัพย์สินทางปัญญา IP (Intellectual Property) อย่างน่าสนใจ หากไม่นับมวยไทย ที่มีต้นกำเนิดในประเทศไทยแล้ว กีฬานี้เป็นกีฬาชนิดแรกของกีฬาที่กำเนิดต่างประเทศ และคนไทยพัฒนาจากศูนย์ จนเป็นผู้นำกีฬานี้ของโลก เป็นเจ้าของลิขสิทธิ์เวิลด์ซีรี่ส์ ทำให้มองเห็นโอกาสสำคัญ ที่กีฬาไทยจะแข่งขัน ทันต่อกระแสโลก และตลาดโลกอนาคต

เมื่อถอดรหัสจากเจ็ตสกี WGP#1 โมเดล มีกุญแจความสำเร็จที่สำคัญ 4 ข้อ คือ 1.“การเข้าใจการสร้างแบรนด์” เรื่องนี้ยังมีคนไทยเข้าใจผิดกันมาก คิดว่าการทำแบรนด์ต้องสื่อกับสิ่งที่ทำ แต่ข้อกำหนดทรัพย์สินทางปัญญานานาชาติในปัจจุบัน ห้ามสื่อด้านที่ทำเลย เช่น แบรนด์โทรศัพท์มือถือ คือ แอปเปิ้ล เป็นต้น ซึ่งแค่ข้อแรกก็กลัดกระดุมผิดเม็ดแล้ว

ข้อ 2 ต่อมา “สร้างที่ทัวร์นาเม้นท์” บางท่านคิดว่า ต้องไปล้มองค์กรโลก (International Federation) ที่ถูกนั้น ต้องสร้างทัวร์นาเม้นท์ให้ดังและประสบความสำเร็จ ส่วนกีฬาอาชีพจะมีช่องทางเติบโตมากกว่า ตัวอย่างเช่น โมโตจีพี องค์กรดูแลกติกาคือ FIM เจ้าของทัวร์นาเม้นท์ คือ บริษัท ดอร์น่าสปอร์ต ข้อที่ 3 คือ “การมีเป้าหมายชัดเจน” ต้องแยกว่า จะสร้างทัวร์นาเม้นท์หรือนักกีฬา เช่น เจ็ตสกี WGP#1 สร้างความยุติธรรม เท่าเทียมกันของนักกีฬาทุกชาติ เพื่อเป็นทัวร์นาเม้นท์โลก ส่วนนักกีฬาไทยชนะหรือไม่เป็นหน้าที่ของสมาคมกีฬาเจ็ตสกีแห่งประเทศไทย และข้อ 4 “รัฐต้องสนับสนุน” เพราะกลุ่มตลาดผู้สนับสนุนกีฬาในประเทศไทยยังเล็ก เมื่อเติบโตได้ เจ็ตสกี WGP#1 สามารถนำเข้าและสร้างเงินหมุนเวียนทางเศรษฐกิจชาติกว่า 450 ล้านบาท เฉพาะทัวร์นาเม้นท์เดียว และยังเติบโตต่อได้มาก”

ด้าน “บิ๊กเปี๊ยก” พล.ต.อ.เดชณรงค์ เปิดเผยว่า “สมาคมกีฬาเจ็ตสกีฯ แยกบทบาทการบริหารงานอย่างชัดเจน เกี่ยว กับภารกิจการสร้างผลงานของนักกีฬาทีมชาติไทย โครงการเพื่อสังคม นโยบายการสร้างการเติบโตด้านกีฬาต่างๆ ไม่ใช่บทบาทของสมาคมแห่งประเทศไทย ที่จะไปจัดทัวร์นาเม้นท์โลก ซึ่งย้อนแย้งกับระบบสมาคมกีฬานานาชาติ

แต่ถ้าเป็นทัวร์นาเม้นท์กีฬาอาชีพ รูปแบบที่ต่างประเทศทำ แน่นอนสมาคมก็อยากเห็นทัวร์นาเม้นท์กีฬาไทยเติบโตบนจุดสูงสุดของระบบนิเวศน์กีฬา เป็นความแข็งแกร่งเชิงโครงสร้างกีฬา และเป็นแนวคิดใหม่ที่จะสร้างประโยชน์ต่อประเทศไทยร่วมกันในหลักการ “กีฬาอาชีพ ติดธงชาติไทย” คือ นักกีฬาไทยเก่ง มีสนามดีๆให้ฝึกฝน สร้างอาชีพ สร้างอุตสหกรรมกีฬาส่งออก การยกระดับเกียติภูมิและชื่อเสียงของวงการกีฬาไทยเป็นผู้นำโลก สร้างเงินหมุนเวียนทางเศรษฐกิจให้ชาติ การประชาสัมพันธ์คอนเท้นท์ประเทศไทยผ่านสื่อนานาชาติ ทั้งหมดคือบทสรุปความสำเร็จที่จะเกิดขึ้นในทัวร์นาเม้นท์ WGP#1 เจ็ตสกีเวิลด์คัพ 2024 ไทยแลนด์กรังด์ปรีซ์, 11-15 ธันวาคมนี้ ณ เมืองพัทยา”