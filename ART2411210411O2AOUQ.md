---
layout: post
code: "ART2411210411O2AOUQ"
origin_url: "https://www.khaosod.co.th/lifestyle/news_9513955"
image: "https://github.com/user-attachments/assets/1ae433b6-4604-40b1-b189-af0eba3364dc"
title: "สดจากเยาวชน - หนาวนี้ที่นาต้นจั่น เคียงสำรับขันโตก"
description: "หมู่บ้านนาต้นจั่น อำเภอศรีสัชนาลัย จังหวัดสุโขทัย เป็นชุมชนคนเมือง อู้กำเมือง อยู่กลางธรรมชาติและภูเขา เป็นหมู่บ้านโฮมสเตย์ จุดหมายของนักเดินทาง"
category: "LIFESTYLE"
language: "th"
date: 2024-11-21T04:21:11.169Z
---

# สดจากเยาวชน - หนาวนี้ที่นาต้นจั่น เคียงสำรับขันโตก

[![สดจากเยาวชน - หนาวนี้ที่นาต้นจั่น เคียงสำรับขันโตก](https://www.khaosod.co.th/wpapp/uploads/2024/11/PP001.jpg "สดจากเยาวชน - หนาวนี้ที่นาต้นจั่น เคียงสำรับขันโตก")](https://www.khaosod.co.th/wpapp/uploads/2024/11/PP001.jpg)

หมู่บ้านนาต้นจั่น อำเภอศรีสัชนาลัย จังหวัดสุโขทัย เป็นชุมชนคนเมือง อู้กำเมือง อยู่กลางธรรมชาติและภูเขา เป็นหมู่บ้านโฮมสเตย์ จุดหมายของนักเดินทางที่นิยมชมชอบการท่องเที่ยวชุมชน

**“นาต้นจั่น” ในวันนี้เป็นหมู่บ้านโฮมสเตย์ระดับประเทศที่นักท่องเที่ยวมาแล้วได้สัมผัสความเป็นชุมชนอย่างใกล้ชิด ที่นี่เปิดชุมชนรับการท่องเที่ยวที่สอดคล้องตามวิถีชีวิตความเป็นอยู่ ไม่ปรุงแต่ง จึงเป็นชุมชนท่องเที่ยวในดวงใจนักเดินทางทั่วประเทศ**

หมอกงามยามเช้า

_นอกจากเจ้าบ้านน่ารัก ที่พักสะอาด สะดวกสบายเหมือนไปพักผ่อนบ้านญาติแล้ว สิ่งที่ประทับใจผู้คนที่มาเยือนเห็นจะเป็นสำรับกับข้าวที่มาในรูปแบบขันโตก แต่ละจานแต่ละเมนูเป็นอาหารที่ชาวบ้านนาต้นจั่นรับประทานกันในครอบครัว กินอะไร เสิร์ฟสิ่งนั้น เช่น น้ำพริกอ่อง น้ำพริกหนุ่ม น้ำพริกดำ สารพัดน้ำพริกผักสดที่ดาหน้ากันมาไม่ซ้ำในแต่ละมื้อ ปลานึ่ง ปลาทอด ต้มกะทิหัวปลี เพิ่มความประณีตในการแต่งจานให้ดูน่ารับประทานด้วยผักใบสวยและดอกไม้กินได้_

หมู่บ้านนาต้นจั่น

ขันโตกแต่ละมื้อเป็นสำรับที่พึ่งพาแหล่งอาหารในชุมชนอย่างสูง ไม่ว่าจะเป็นพืชผักนานาชนิด ผักป่า ผักนา ผักดอย ไข่ไก่ ไข่เป็ด ปลา มีบางอย่างที่ซื้อหาจากภายนอกชุมชน แต่ส่วนใหญ่แล้วเป็นแหล่งที่ผ่านการคัดสรรและรู้ที่มาของอาหาร

**หลายครอบครัวเปิดบ้านให้พักแบบโฮมสเตย์ เปิดโอกาสให้เด็กๆ เรียนรู้กิจกรรมของชุมชนผ่านการช่วยงานต่างๆ ของครอบครัว น้องลีโอ เด็กชายธนธรณ์ ศรีวิลัย ชั้นป.5 บอกว่า “บางวันมาช่วยยกขันโตก เก็บผัก ส่วนงานประจำคือเป็นมัคคุเทศก์น้อย พาแขกขี่จักรยานเที่ยวหมู่บ้านครับ”**

เด็กชายลีโอ

ช่วยจัดห้องพักนักท่องเที่ยว

_ลีโอกำลังฝึกทำน้ำพริกซอกไข่ น้ำพริกขึ้นชื่อของหมู่บ้านนาต้นจั่น แขกโฮมสเตย์ต่างยกนิ้วให้เมนูนี้_

ผักกูด พริก มะเขือ ถั่วฝักยาว ถั่วพู กะเพรา โหระพา ตะไคร้ ใบมะกรูด มะนาว ฟักเขียว ฟักทอง และพืชผักนานาสารพันจัดวางเคียงอาหารในขันโตกทุกมื้อ

**ขันโตกหนึ่งสำรับช่วยให้เด็กป.5 เรียนรู้การงานของครอบครัวมากมาย “ผักปลูกเอง แขกได้กินของดี ปลอดภัย สดๆ เพราะเก็บแล้วทำเลย” ได้รู้ว่าผักอะไรกินกับอะไรเข้ากัน จะจัดขันโตกอย่างไรให้ดูน่ารับประทาน อิ่มตา อิ่มใจ ไปพร้อมกับอิ่มอร่อย**

สวนครัวริมห้วย

ไปเก็บผักกัน

เมนูพื้นบ้าน อาหารท้องถิ่น ธรรมดา พิเศษขึ้นมาเพราะปรุงด้วยความใส่ใจ

บ้านไหนเลี้ยงปลา เลี้ยงไก่ เลี้ยงเป็ด มีไข่ มีผัก ผลไม้ มาแลกเปลี่ยนซื้อขายกัน เศรษฐกิจหมุนเวียนในหมู่บ้าน เป็นรากฐานให้ชุมชนเข้มแข็ง ดึงดูดคนรุ่นใหม่ที่เคยออกไปใช้ชีวิตในเมืองใหญ่ให้หวนกลับมาพร้อมหน้าครอบครัว ชุมชนอบอุ่น

หัดตำน้ำพริก

น้ำพริกซอกไข่

การกินการอยู่ตามวิถีพื้นถิ่นบวกกับเป็นชุมชนในหุบเขาที่อากาศดี สภาพแวดล้อมดี ทำให้คนบ้านนาต้นจั่นสุขภาพดี ยิ้มแย้มแจ่มใส เป็นชุมชนอุดมสุขที่นักเดินทางปักหมุดมาเยือนครั้งแล้วครั้งเล่า

ฝึกจัดขันโตก

ยกขันโตกมื้อเย็น

_ร่วมสัมผัสความอบอุ่นจากการท่องเที่ยวชุมชนบ้านนาต้นจั่น อำเภอศรีสัชนาลัย จังหวัดสุโขทัย ไปกับรายการทุ่งแสงตะวัน ตอน นาต้นจั่นขันโตก วันเสาร์ที่ 23 พฤศจิกายน 2567 ทางช่อง 3HD หมายเลข 33 เวลา 05.05 น. และอีกครั้งในเวลา 07.30 น. ทางเพจเฟซบุ๊ก “ทุ่งแสงตะวัน” พร้อมยูทูบ PayaiTV_

**หนาวนี้ไปเที่ยวนาต้นจั่นกันค่ะ**

**วสวัณณ์ รองเดช**