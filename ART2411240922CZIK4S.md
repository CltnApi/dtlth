---
layout: post
code: "ART2411240922CZIK4S"
origin_url: "https://www.khaosod.co.th/special-stories/news_9519261"
image: "https://github.com/user-attachments/assets/f464e495-0175-4c8a-800f-f63f0c5f960d"
title: "เปิดใจสุดซึ้ง เจ้าของช่องติ๊กต็อก \"พี่ก้านน้องฟ้า\" หนุ่มดูแลแฟนสาวพิการ"
description: "เปิดใจเจ้าของช่องติ๊กต็อก \"พี่ก้านน้องฟ้า\" หนุ่มดูแลแฟนสาวพิการ ขอพ่อแม่เขามาแล้ว ต้องดูแลให้ดีที่สุด ลั่น ไม่ทิ้ง ไม่อาย เผย ถ้าเขาเป็นอะไรผมก็เป็นด้วย"
category: "SPECIAL_STORIES"
language: "th"
date: 2024-11-24T09:41:46.613Z
---

# เปิดใจสุดซึ้ง เจ้าของช่องติ๊กต็อก "พี่ก้านน้องฟ้า" หนุ่มดูแลแฟนสาวพิการ

[![เปิดใจสุดซึ้ง เจ้าของช่องติ๊กต็อก "พี่ก้านน้องฟ้า" หนุ่มดูแลแฟนสาวพิการ](https://www.khaosod.co.th/wpapp/uploads/2024/11/Take-care-of-your-boyfriend.jpg "เปิดใจสุดซึ้ง เจ้าของช่องติ๊กต็อก "พี่ก้านน้องฟ้า" หนุ่มดูแลแฟนสาวพิการ")](https://www.khaosod.co.th/wpapp/uploads/2024/11/Take-care-of-your-boyfriend.jpg)

**เปิดใจเจ้าของช่องติ๊กต็อก “พี่ก้านน้องฟ้า” หนุ่มดูแลแฟนสาวพิการ ขอพ่อแม่เขามาแล้ว ต้องดูแลให้ดีที่สุด ลั่น ไม่ทิ้ง ไม่อาย เผย ถ้าเขาเป็นอะไรผมก็เป็นด้วย**

เมื่อเวลา 14.30 น. วันที่ 24 พ.ย.2567 นายก้าน จันทิพย์ สามีของ นางศิริพรรณ จันทิพย์ เจ้าของติ๊กต็อกช่อง “พี่ก้านน้องฟ้า” เปิดใจกับ ‘[ข่าวสดออนไลน์](https://www.khaosod.co.th/home)‘ หลังจากโพสต์คลิปดูแลภรรยาที่พิการ พร้อมกับข้อความสุดซึ้ง ยินดีที่จะดูแลแฟนสาวไปตลอดชีวิต ทำให้ชาวเน็ตชื่นชมในความรักของทั้งคู่เป็นอย่างมาก

นายก้าน กล่าวว่า ตนรู้จักแฟนสาวช่วงโควิดกำลังระบาด เราสองคนก็เจอกันในโลกออนไลน์และก็มานัดเจอกันภายหลัง จากนั้นก็คบหาดูใจกันจนมีลูกด้วยกัน 2 คน ซึ่งในช่วงเวลานั้น แฟนยังสุขภาพร่างกายแข็งแรงดี

เปิดใจเจ้าของช่องติ๊กต็อก “พี่ก้านน้องฟ้า” หนุ่มดูแลแฟนสาวพิการ ขอพ่อแม่เขามาแล้ว ต้องดูแลให้ดีที่สุด ลั่น ไม่ทิ้ง ไม่อาย เผย ถ้าเขาเป็นอะไรผมก็เป็นด้วย

แต่พอผ่านไปได้ไม่นาน แฟนก็เริ่มป่วยจนติดเตียง ไม่สามารถช่วยเหลือตัวเองได้ ทำให้ต้องรักษาตัวอยู่ที่โรงพยาบาล จากคนที่สามารถดูแลตัวเองได้ กลายเป็นผู้ป่วยติดเตียง ก็ทำให้ตนรู้สึกท้อมาก ไม่รู้ว่าจะทำยังไงต่อ

ทางครอบครัวจึงได้รับกลับไปดูแลที่บ้านเกิดต่างจังหวัด จากนั้นก็รักษาด้วยสมุนไพรชาวบ้าน แต่แฟนก็ไม่ได้กลับมาเหมือนเดิมแล้ว โชคดีที่ยังสามารถช่วยเหลือตัวเองได้บ้าง แต่อาจจะช้า และยังพูดไม่ค่อยชัด

ตอนแรกที่แฟนเป็นแบบนี้ก็ท้อ แต่สุดท้ายเราก็ต้องสู้ เพราะเราตัดสินใจอยู่ด้วยกันมาแล้ว ผ่านอะไรมาด้วยกันก็เยอะ ตอนที่เขาร่างกายแข็งแรง เขาก็มักจะให้กำลังใจเราเสมอในทุก ๆ เรื่อง พอถึงช่วงเวลาแบบนี้ จะทิ้งเขาไปแบบนี้ไม่ได้ก็รู้สึกสงสาร

พ่อแม่ของเขาฝากให้เราดูแลแล้ว เราก็ต้องดูแลกับชีวิตของเรา ถ้าเขาเป็นอะไรผมก็เป็นด้วย เขากินอะไรเราก็กินกับเขาด้วย ไม่มีคำว่าทิ้ง ส่วนแฟนก็มักจะถามตลอดว่าอายไหมที่มีแฟนเป็นคนพิการ ซึ่งผมไม่เคยอายเลย และยินดีที่จะดูแลแฟนคนนี้ตลอดชีวิต

ทั้งนี้ ตั้งแต่ที่แฟนไม่สบาย ตนก็เป็นคนคอยดูแลทุกอย่าง บางครั้งก็อาบน้ำเช็ดตัวแต่งตัวให้ ดูแลเหมือนเด็กที่ยังไม่โต แต่เราก็เต็มใจที่จะดูแล

