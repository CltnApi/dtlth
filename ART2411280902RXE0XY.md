---
layout: post
code: "ART2411280902RXE0XY"
origin_url: "https://www.khaosod.co.th/breaking-news/news_9525645"
image: "https://github.com/user-attachments/assets/2999e30f-184e-455c-bd80-efa5f581aaff"
title: "เจ๊หนิง พาหลานมอบตัว คดีเมียบิ๊กโจ๊ก ฟ้องกลับให้การเท็จ พร้อมให้เช็กเบอร์ที่โทรเข้า"
description: "เจ๊หนิง พาหลานมอบตัว คดีเมียบิ๊กโจ๊ก ฟ้องกลับให้การเท็จ หลานเผยเห็นเมียบิ๊กตร.กับพวก 3 คน เข้าไปในห้อง พร้อมให้เช็กเบอร์ที่หลานโทรเข้า"
category: "HOT_NEWS"
language: "th"
date: 2024-11-28T09:51:06.144Z
---

# เจ๊หนิง พาหลานมอบตัว คดีเมียบิ๊กโจ๊ก ฟ้องกลับให้การเท็จ พร้อมให้เช็กเบอร์ที่โทรเข้า

[![เจ๊หนิง พาหลานมอบตัว คดีเมียบิ๊กโจ๊ก ฟ้องกลับให้การเท็จ พร้อมให้เช็กเบอร์ที่โทรเข้า](https://www.khaosod.co.th/wpapp/uploads/2024/11/larn.jpg "เจ๊หนิง พาหลานมอบตัว คดีเมียบิ๊กโจ๊ก ฟ้องกลับให้การเท็จ พร้อมให้เช็กเบอร์ที่โทรเข้า")](https://www.khaosod.co.th/wpapp/uploads/2024/11/larn.jpg)

**เจ๊หนิง พาหลานมอบตัว คดีเมียบิ๊กโจ๊ก ฟ้องกลับให้การเท็จ หลานเผยเห็นเมียบิ๊กตร.กับพวก 3 คน เข้าไปในห้อง พร้อมให้เช็กเบอร์ที่หลานโทรเข้า**

เมื่อเวลา 13.00 น. วันที่ 28 พ.ย.67 ที่สน.พระโขนง น.ส.ธนัฎฐา หรือเจ๊หนิง พา นายพงษ์พัฒน์ อายุ 23 ปี หลานชาย เข้ามอบตัวกับ พ.ต.อ.ชัยวัฒน์ ผกก.สน.พระโขนง ภายหลังจากที่ตกเป็นผู้ต้องหาตามหมายจับศาลอาญากรุงเทพใต้ ที่ จ.1120/2567 ลงวันที่ 22 พ.ย.67

[![](https://www.khaosod.co.th/wpapp/uploads/2024/11/3EAAC51A-AB06-42E9-A185-E1676B9D06B4-696x393.jpg)](https://www.khaosod.co.th/wpapp/uploads/2024/11/3EAAC51A-AB06-42E9-A185-E1676B9D06B4.jpg)

ข้อหา ร่วมกันแจ้งข้อความอันเป็นเท็จเกี่ยวกับความผิดอาญาแก่พนักงานสอบสวนเป็นการเพื่อจะแกล้งให้บุคคลใดต้องรับโทษหรือรับโทษหนักขึ้น โดยน.ส.ธนัฏฐา ขับรถยนต์ ยี่ห้อ เมอร์เซเดสเบนซ์ รุ่น E300 สีขาว ทะเบียน 365 กรุงเทพมหานคร พาหลานเข้ามอบตัว

[![](https://www.khaosod.co.th/wpapp/uploads/2024/11/030EA9BC-0DA4-4745-A0FD-3F8F07947451-696x401.jpg)](https://www.khaosod.co.th/wpapp/uploads/2024/11/030EA9BC-0DA4-4745-A0FD-3F8F07947451.jpg)

น.ส.ธนัฎฐา กล่าวว่า ในวันนี้พาหลานเข้ามาพบกับเจ้าหน้าที่ตำรวจ ภายหลังทราบว่าหลานถูกออกหมายจับด้วย ซึ่งตนเตรียมเงินสดจำนวน 75,000 บาท ไว้เพื่อขอยื่นประกันตัวหลาน โดยหลานชายเพิ่งกลับมาจากเชียงราย ก่อนมาหาตน และเดินทางจากนครปฐม เพื่อมาพบเจ้าหน้าที่ตำรวจ และก่อนหน้านี้หลานไม่ได้รับหมายเรียกใดๆ

[![](https://www.khaosod.co.th/wpapp/uploads/2024/11/439E89C5-0F75-4EEE-AF3B-97A32EB0B57F-696x384.jpg)](https://www.khaosod.co.th/wpapp/uploads/2024/11/439E89C5-0F75-4EEE-AF3B-97A32EB0B57F.jpg)

โดยปกติหมายจะถูกส่งไปยังภูมิลำเนา จ.เพชรบูรณ์ แต่ตรวจสอบแล้วก็ไม่มี ส่วนที่เจ้าหน้าที่ตำรวจตรวจสอบจากสัญญาณโทรศัพท์ในวันเกิดเหตุ แต่ไม่พบว่าหลานชายอยู่ในที่เกิดเหตุนั้น

นายพงษ์พัฒน์ กล่าวว่า ตนไม่ได้พกโทรศัพท์ไว้ที่ตัว เนื่องจากโทรศัพท์พัง ยืนยันว่าในวันเกิดเหตุตนเดินทางไปที่คอนโดดังกล่าวและพบภรรยาของอดีตนายพลตำรวจจริง โดยที่ภรรยาอดีตนายพลตำรวจมากับพวก อีก 3 คน ซึ่งตนไม่รู้จัก และไม่ทราบว่าเป็นภรรยาของอดีตนายพลตำรวจ แต่เคยเจอกับภรรยาอดีตนายพล 1 ครั้ง ที่บ้านพักย่านคลอง7 จ.ปทุมธานี

ซึ่งภรรยาของอดีตนายพลตำรวจไปเข้าห้องน้ำที่บ้าน แต่แค่เห็นผ่านๆ ในวันเกิดเหตุ ตนนั่งแท็กซี่ไปที่คอนโด เวลาประมาณบ่าย 2 และขึ้นห้องพักของป้าหนิง ที่ชั้น 7 ก็พบภรรยาของอดีตนายพลตำรวจเข้าไปในห้อง

“จากนั้นเห็นถือกระเป๋าสีดำคล้ายกระเป๋าโน้ตบุ๊กออกมา ซึ่งรายละเอียดทั้งหมด ผมให้การกับพนักงานสอบสวนไว้ในสำนวนหมดแล้ว จากนั้นผมลงจากคอนโดและไปยืมโทรศัพท์มือถือจากคนที่อยู่ด้านล่าง เพื่อโทรไปหาป้าหนิง เมื่อป้ามาถึงก็ตกใจ อธิบายให้ป้าฟังว่ามีผู้หญิง 1 คน ซึ่งเป็นภรรยาของอดีตนายตำรวจ มากับพวกอีก 3 คน เข้าไปในห้อง” นายพงษ์พัฒน์ กล่าว

น.ส.ธนัฎฐา กล่าวว่า ตนก็พร้อมที่จะให้ทางตำรวจตรวจสอบในเรื่องเบอร์โทรศัพท์ ที่หลานใช้โทรเข้าในวันเกิดเหตุ รวมถึงคดีที่ตนแจ้งความไว้ เตรียมนำหลักฐานการซื้อทองคำไปมอบให้ในชั้นศาล

ซึ่งขณะนี้อยู่ระหว่าง รอผลตรวจจากเจ้าหน้าที่กองพิสูจน์หลักฐาน ที่เข้าไปเก็บพยานหลักฐาน และรอยนิ้วมือที่คอนโดเกิดเหตุ เพื่อนำมาเป็นหลักฐานเพิ่มเติมและนำภาพหลักฐานคลิปวิดีโอ ประตูห้องพักของ พ.ต.อ.ภีมพจน์ น้อมชอบพิทักษ์ (สามี) ที่อยู่ภายในโรงเรียนนายร้อยตำรวจ ที่ถูกคนร้ายงัดประตูห้อง แต่ไม่สามารถเข้าไปภายในห้องได้

โดยเหตุเกิดเมื่อวันที่ 22 พ.ย.ที่ผ่านมา ก่อนเจ๊หนิง จะถูกศาลออกหมายจับในคดีแจ้งความเท็จ ให้กับผู้สื่อข่าวดู ซึ่งทางฝ่ายสามีอยู่ระหว่างขอภาพกล้องวงจรปิดจากทางโรงเรียน เพื่อจะใช้เป็นหลักฐาน ในการติดตามตัวผู้ที่ก่อเหตุดังกล่าว

ต่อมา พ.ต.ท.ประยูร ทองนุ่น รอง ผกก.สอบสวน สน.พระโขนง นำตัวนายพงษ์พัฒน์ ลงมาทำประวัติและพิมพ์ลายนิ้วมือ ภายในห้องสืบสวน ก่อนจะนำตัวกลับไปสอบสวนที่ห้องพนักงานสอบสวน

พ.ต.อ.ชัยวัฒน์ ผกก.สน.พระโขนง กล่าวว่า ขณะนี้พนักงานสอบสวนยังสอบปากคำนายพงษ์พัฒน์ไม่เสร็จ หากสอบสวนเสร็จสิ้นแล้วในชั้นนี้ก็จะให้ประกันตัวหรือปล่อยตัวชั่วคราวไปก่อน โดย น.ส.ธนัฎฐา เตรียมเงินสด จำนวน 75,000 บาท ไว้ประกันตัวหลานออกไป