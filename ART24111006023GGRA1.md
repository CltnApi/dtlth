---
layout: post
code: "ART24111006023GGRA1"
origin_url: "https://www.khaosod.co.th/sports/news_9498502"
image: "https://github.com/user-attachments/assets/bc429307-faa8-446c-8058-8fb6857d0485"
title: "หนทางอีกยาว อาร์เนอ ไม่เหลิงแม้ ลิเวอร์พูล นำจ่าฝูงแบบทิ้งห่าง 5 แต้ม"
description: "อาร์เนอ ชล็อต เฮดโค้ช ลิเวอร์พูล ระบุไม่เหลิงแม้ขณะนี้ทีมจำนำจ่าฝูงด้วยคะแนนทิ้งห่าง 5 แต้มพร้อมรับอาการบาดเจ็บของ เทรนต์ อเล็กซานเดอร์-อาร์โนลด์ ดูไม่สู้ดีนัก"
category: "SPORTS"
language: "th"
date: 2024-11-10T06:06:22.430Z
---

# หนทางอีกยาว อาร์เนอ ไม่เหลิงแม้ ลิเวอร์พูล นำจ่าฝูงแบบทิ้งห่าง 5 แต้ม

[![หนทางอีกยาว อาร์เนอ ไม่เหลิงแม้ ลิเวอร์พูล นำจ่าฝูงแบบทิ้งห่าง 5 แต้ม](https://www.khaosod.co.th/wpapp/uploads/2024/11/slot-aston-villa-2356.jpg "หนทางอีกยาว อาร์เนอ ไม่เหลิงแม้ ลิเวอร์พูล นำจ่าฝูงแบบทิ้งห่าง 5 แต้ม")](https://www.khaosod.co.th/wpapp/uploads/2024/11/slot-aston-villa-2356.jpg)

**อาร์เนอ ชล็อต เฮดโค้ช ลิเวอร์พูล ระบุไม่เหลิงแม้ขณะนี้ทีมจำนำจ่าฝูงด้วยคะแนนทิ้งห่าง 5 แต้มพร้อมรับอาการบาดเจ็บของ เทรนต์ อเล็กซานเดอร์-อาร์โนลด์ ดูไม่สู้ดีนัก**

โดย ลิเวอร์พูล ยังทำผลงานได้ดีต่อเนื่องหลังเปิดสนาม แอนฟิลด์ เอาชนะ แอสตัน วิลลา 2-0 ในศึกพรีเมียร์ลีก อังกฤษ 2024-25 เมื่อวันที่ 9 พ.ย. จากประตูของ ดาร์วิน นูนเญซ นาที 20 และโมฮาเหม็ด ซาลาห์ นาที 84

จากผลที่เกิดขึ้นทำให้ “หงส์แดง” เก็บเพิ่มเป็น 28 คะแนนจาก 11 นัดนำจ่าฝูงโดยทิ้งห่าง แมนเชสเตอร์ ซิตี้ อันดับสอง 5 คะแนนในจำนวนเกมเท่ากัน นอกจากนั้นยังเป็นการเก็บชัย 9 จาก 11 นัดด้วย

Liverpool’s manager Arne Slot celebrates with his players after defeated Aston Villa 2-0 at the end of a English Premier League soccer match at the Anfield stadium in Liverpool, Saturday, Nov. 9, 2024. (AP Photo/Jon Super)



หลังเกม ชล็อต ตอบคำถามผู้สื่อข่าวที่ว่าจะมีอะไรดีไปกว่าการคว้าชัยชนะ และนำจ่าฝูง 5 คะแนนซึ่งเจ้าตัวระบุว่า “ถ้าคุณชนะ มันไม่มีอะไรดีกว่าแน่ๆ ถ้าคุณชนะเกมที่ของตัวเอง คุณอาจนำหน้าได้ แต่ยังไม่แน่ชัดในลีกนี้ เพราะอาร์เซนอล เชลซี แมนเชสเตอร์ ซิตี้ ทีมเหล่านี้สามารถชนะเกมได้หลายเกม และนั่นคือสิ่งที่พวกเขาแสดงให้เห็นในช่วงไม่กี่ฤดูกาลที่ผ่านมา”

“ในฐานะผู้จัดการทีม หากคุณเข้ามาสู่สโมสรใหม่ คุณจะไม่คิดเกี่ยวกับจำนวนแต้มหลังจากผ่านไปกี่เกม คุณคิดถึงการเปลี่ยนแปลงสไตล์การเล่นหรือรักษาสไตล์การเล่นไว้เหมือนเดิม การจะเปลี่ยนสไตล์การเล่น คุณต้องทำหลายๆ อย่างในสนามซ้อม และในการประชุม สิ่งเดียวที่ผมคิดคือจะนำสไตล์การเล่นมาใช้ และจะทำอย่างไรให้มั่นใจว่า ผู้เล่นจะทำงานหนักเท่าที่ทำได้”

นอกจากนั้นเฮดโค้ชวัย 46 ปียังพูดถึงอาการบาดเจ็บของ เทรนต์ อเล็กซานเดอร์-อาร์โนลด์ แบ๊กขวาคนสำคัญที่ต้องถูกเปลี่ยนตัวออกในช่วงครึ่งแรกว่า “มันยากที่จะบอกว่า เป็นอาการที่ร้ายแรงแค่ไหน แต่เป็นเรื่องซีเรียสเสมอหากผู้เล่นต้องออกจากสนามในครึ่งแรก ไม่ใช่เพราะผมไม่ชอบเขา แต่เป็นเพราะเขาขอสิ่งนั้นด้วยตัวเอง (เปลี่ยนตัว)”

“ก่อนอื่นเลย นั่นไม่ใช่สัญญาณที่ดี แต่เป็นเรื่องยากเสมอที่จะบอกได้ว่ามันคืออะไรในช่วงท้ายเกม แต่เราต้องรอดูกันต่อไป ผมคงแปลกใจถ้าเราจะได้เห็นเขาเล่นให้กับทีมชาติอังกฤษในสัปดาห์นี้ แต่หวังว่าเขาจะทำได้”