---
layout: post
code: "ART24110411235J1MNN"
origin_url: "https://www.khaosod.co.th/special-stories/news_9490050"
image: "https://github.com/user-attachments/assets/29d2f0dc-28b4-4226-9bd5-12cf16b78de4"
title: "ดราม่าทันที 'ฉางอัน' หั่นราคารถไฟฟ้า DEEPAL S07 ลงเกือบ 3 แสน หนุ่มโอดเพิ่งซื้อมาได้ 9 วัน"
description: "ดราม่าทันที &#8216;ฉางอัน&#8217; หั่นราคารถไฟฟ้า DEEPAL..."
category: "SPECIAL_STORIES"
language: "th"
date: 2024-11-04T11:28:13.165Z
---

# ดราม่าทันที 'ฉางอัน' หั่นราคารถไฟฟ้า DEEPAL S07 ลงเกือบ 3 แสน หนุ่มโอดเพิ่งซื้อมาได้ 9 วัน

[![ดราม่าทันที 'ฉางอัน' หั่นราคารถไฟฟ้า DEEPAL S07 ลงเกือบ 3 แสน หนุ่มโอดเพิ่งซื้อมาได้ 9 วัน](https://www.khaosod.co.th/wpapp/uploads/2024/11/deepal.jpg "ดราม่าทันที 'ฉางอัน' หั่นราคารถไฟฟ้า DEEPAL S07 ลงเกือบ 3 แสน หนุ่มโอดเพิ่งซื้อมาได้ 9 วัน")](https://www.khaosod.co.th/wpapp/uploads/2024/11/deepal.jpg)

**ดราม่าทันที ‘ฉางอัน’ หั่นราคารถไฟฟ้า DEEPAL S07 ลงเกือบ 3 แสน หลังเคยประกาศ “ไม่มีวันทำลายอีโคซิสเทม” หนุ่มโอดเพิ่งซื้อมาได้ 9 วัน ก่อนรู้ราคาลง**

วันที่ 4 พ.ย.67 เฟซบุ๊กเพจ “EV Gadget Review Car” โพสต์โปรลดราคารถไฟฟ้าค่ายฉางอัน ซึ่งเป็นรุ่น S07 จากราคา 1.399 ล้านบาท เหลือ 1.119 ล้านบาท ซึ่งลดลงไปกว่า 2.8 แสนบาท

แต่เรื่องดังกล่าวกลับกลายเป็นดราม่า หลังจากก่อนหน้านี้เมื่อช่วงเดือนเมษายนที่ผ่านมา นายทรงวิทย์ ฐิติปุญญา ประธาน บริษัท อีเทอนิตี้แอทวัน จำกัด ผู้แทนจำหน่ายรถยนต์ไฟฟ้าหรืออีวียี่ห้อฉางอาน พูดถึงเรื่องที่ค่ายรถไฟฟ้าบางรายประกาศลดราคาคันละ 2-3 แสนบาท ซึ่งทางฉางอานยืนยันว่าจะไม่ทำแบบนั้นแน่นอน เราไม่มีวันทำลายอีโคซิสเทมด้วยการลดราคาจำหน่าย ทำให้ลูกค้าซื้อรถไปก่อนหน้าเกิดความรู้สึกไม่ดีแน่นอน

[![](https://www.khaosod.co.th/wpapp/uploads/2024/11/deepal3.jpg)](https://www.khaosod.co.th/wpapp/uploads/2024/11/deepal3.jpg)

ขณะเดียวกัน ในกลุ่ม “CHANGAN DEEPAL S07 THAILAND” ได้มีการพูดถึงการลดราคาของรถไฟฟ้าค่ายฉางอัน โดยเฉพาะ Deepal s07 ที่ลดราคาลงเกือบ 3 แสนบาทต่อคัน ซึ่งมีผู้ใช้รายหนึ่งเข้ามาโพสต์ว่า เพิ่งรับซื้อได้ 9 วัน แล้วก็มาทราบข่าวฉางอันปรับลดราคาลง และอยากจะไปร้องเรียนที่ สคบ.ด้วย

[![](https://www.khaosod.co.th/wpapp/uploads/2024/11/deepal2.jpg)](https://www.khaosod.co.th/wpapp/uploads/2024/11/deepal2.jpg)

บางคนในกลุ่มก็พูดถึงกลไกการตลาดเพื่อจะไปสู้กับรถไฟฟ้าค่ายอื่นๆ ที่ยอมหั่นราคาลง เพื่อเพิ่มยอดขาย หรืออาจจะมีรถรุ่นใหม่ออกมา ทำให้ต้องลดราคารุ่นปัจจุบันเพื่อให้ขายออกหมดก่อนที่รุ่นใหม่จะออกมาจำหน่าย หลายๆ คนก็มองว่าเป็นเรื่องที่ดีที่ราคาลดลง เพราะจะได้ตัดสินใจง่ายขึ้นในการซื้อรถไฟฟ้ามาใช้



