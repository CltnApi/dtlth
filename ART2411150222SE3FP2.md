---
layout: post
code: "ART2411150222SE3FP2"
origin_url: "https://www.khaosod.co.th/breaking-news/news_9506288"
image: "https://github.com/user-attachments/assets/35c4a722-5b57-44af-a0ab-d5eea94f872f"
title: "จับบัญชีม้า แก๊งคอลเซ็นเตอร์ หลอกเงินลูกสาว รองหัวหน้าพรรคปชป."
description: "ตำรวจไซเบอร์ จับบัญชีม้า แก๊งคอลเซ็นเตอร์ หลอกเงินลูกสาว รองหัวหน้าพรรคประชาธิปัตย์ อ้างเป็น ดีเอสไอ สูญเงินกว่า 6 แสนบาท"
category: "HOT_NEWS"
language: "th"
date: 2024-11-15T02:27:01.413Z
---

# จับบัญชีม้า แก๊งคอลเซ็นเตอร์ หลอกเงินลูกสาว รองหัวหน้าพรรคปชป.

[![จับบัญชีม้า แก๊งคอลเซ็นเตอร์ หลอกเงินลูกสาว รองหัวหน้าพรรคปชป.](https://www.khaosod.co.th/wpapp/uploads/2024/11/call-center-gang.jpg "จับบัญชีม้า แก๊งคอลเซ็นเตอร์ หลอกเงินลูกสาว รองหัวหน้าพรรคปชป.")](https://www.khaosod.co.th/wpapp/uploads/2024/11/call-center-gang.jpg)

**ตำรวจไซเบอร์ จับบัญชีม้า แก๊งคอลเซ็นเตอร์ หลอกเงินลูกสาว รองหัวหน้าพรรคประชาธิปัตย์ อ้างเป็น ดีเอสไอ สูญเงินกว่า 6 แสนบาท**

วันที่ 15 พ.ย.2567 ที่กองบังคับการตำรวจสืบสวนสอบสวนอาชญากรรมทางเทคโนโลยี 5 พล.ต.ต.ภูมิพัฒน์ ภัทรศรีวงษ์ชัย ผบก.สอท.5 พร้อมด้วย พ.ต.อ.บัญชา ศรีสุข รอง ผบก.สอท.5 และ พ.ต.อ.ฐาปกรณ์ หนุมาศ ผกก.3 บก.สอท.5 จับกุมตัวนายสุเทพ (ขอสงวนนามสกุล) อายุ 55 ปี ที่บริเวณข้างบ้านหลังหนึ่ง ต.วังศาลา อ.ท่าม่วง จ.กาญจนบุรี

ผู้ต้องหาตามหมายจับศาลจังหวัดนครศรีธรรมราช ที่จ.566/2567 ลงวันที่ 30 ต.ค.2567 ข้อหา ร่วมกันฉ้อโกงประชาชน โดยแสดงตนเป็นบุคคลอื่น โดยทุจริต หรือโดยหลอกลวงร่วมกันนำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ

ตำรวจไซเบอร์ จับบัญชีม้า แก๊งคอลเซ็นเตอร์ หลอกเงินลูกสาว รองหัวหน้าพรรคประชาธิปัตย์ อ้างเป็น ดีเอสไอ สูญเงินกว่า 6 แสนบาท

โดยประการที่น่าจะเกิดความเสียหายแก่ประชาชน เปิดหรือยินยอม ให้บุคคลอื่นใช้บัญชีเงินฝาก บัตรอิเล็กทรอนิกส์ หรือบัญชีเงินอิเล็กทรอนิกส์ของตนโดยมิได้มีเจตนาใช้เพื่อตนโดยประการที่รู้หรือควรรู้ว่าจะนำไปใช้ในการกระทำความผิดเกี่ยวกับอาชญากรรมทางเทคโนโลยีหรือความผิดทางอาญาอื่นใด

สืบเนื่องจากมี น.ส.ปภาวี เดชเดโช อายุ 19 ปี ลูกสาวของนายชัยชนะ เดชเดโช รองหัวหน้าพรรคประชาธิปัตย์ ผู้เสียหายเข้าแจ้งความเจ้าหน้าที่ตำรวจไซเบอร์ หลังถูกแก๊งคอลเซ็นเตอร์หลอกลวงให้โอนเงิน โดยมีโทรศัพท์โทรมาหาผู้เสียหาย อ้างว่าเป็นเจ้าหน้าที่ตำรวจ สน.สายไหม ชื่อ ร.ต.ท.อดิศักดิ์

[![](https://www.khaosod.co.th/wpapp/uploads/2024/11/15-รวบ2.jpg)](https://www.khaosod.co.th/wpapp/uploads/2024/11/15-รวบ2.jpg)

สอบถามว่าได้เปิดบัญชีธนาคารกรุงไทย ให้ผู้ต้องหาที่เจ้าหน้าที่ตำรวจจับกุมตัวได้หรือไม่ เมื่อผู้เสียหายปฏิเสธว่าไม่ได้เปิดบัญชีแต่อย่างใด บุคคลดังกล่าวที่โทรมา แจ้งว่า เพื่อเป็นการยืนยันความบริสุทธิ์ ให้ติดต่อทางบัญชีไลน์ ชื่อ กรมสอบสวนคดีพิเศษ และผู้ใช้บัญชีไลน์

โดยแจ้งว่าให้ส่งภาพถ่ายบัตรประชาชนทางข้อความไลน์ แล้วสอบถามข้อมูลเกี่ยวกับเงินในบัญชีแล้วบอกว่า เพื่อเป็นการแสดงความบริสุทธิ์ ต้องให้ความร่วมมือกับเจ้าหน้าที่ โดยได้โอนเงินครั้งแรก 56,000 บาท หลังจากนั้นก็มีการเปิดวิดีโอคอลพูดคุย อีกฝ่ายใส่ชุดเป็นเจ้าหน้าที่ตำรวจ จึงได้โอนเงินต่อไปให้เก๊งคอลเซ็นเตอร์ 100,000 บาท จำนวน 2 ครั้ง

[![](https://www.khaosod.co.th/wpapp/uploads/2024/11/15-รวบ4.jpg)](https://www.khaosod.co.th/wpapp/uploads/2024/11/15-รวบ4.jpg)

หลังจากแก๊งคอลเซ็นเตอร์ หลอกเงินไปแล้ว 3 ครั้ง ก็ให้ผู้เสียหายกลับบ้านต่างจังหวัด เพื่อไปหาเงินไม่เช่นนั้นจะทำให้ พ่อ รวมถึงญาติพี่น้องเสื่อมเสียชื่อเสียง และจะแบล็กเมล์รูปที่วิดีโอคอลกันไว้

ผู้เสียหายจึงได้เดินทางกลับไปที่ จ.นครศรีธรรมราช ไปเอาเงินที่ยายแล้วโอนเงินให้กับแก๊งคอลเซ็นเตอร์อีก 393,000 บาท รวมเป็นเงินทั้งหมด 650,000 บาท หลังจากนั้นผู้เสียหายเริ่มรู้สึกผิดสังเกต และทราบว่าตนเองถูกหลอกแล้วจึงเข้าแจ้งความต่อพนักงานสอบสวน สภ.เมืองนครศรีธรรมราช เพื่อดำเนินคดี

[![](https://www.khaosod.co.th/wpapp/uploads/2024/11/15-รวบ5.jpg)](https://www.khaosod.co.th/wpapp/uploads/2024/11/15-รวบ5.jpg)

จากการสอบสวน นายสุเทพ ให้การยอมรับว่า ได้รับจ้างเปิดบัญชีจากนายหน้าชาวจีน และได้ข้ามไปสแกนหน้าฝั่งประเทศกัมพูชา โดยช่องทางธรรมชาติ ฝั่ง อ.อรัญประเทศ จ.สระแก้ว

เบื้องต้นเจ้าหน้าที่ตำรวจควบคุมตัวส่งพนักงานสอบสวน สภ.เมืองนครศรีธรรมราชเพื่อดำเนินการตามกฎหมายต่อไป

[![](https://www.khaosod.co.th/wpapp/uploads/2024/11/15-รวบ3.jpg)](https://www.khaosod.co.th/wpapp/uploads/2024/11/15-รวบ3.jpg)