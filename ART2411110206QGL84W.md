---
layout: post
code: "ART2411110206QGL84W"
origin_url: "https://www.khaosod.co.th/sports/news_9499291"
image: "https://github.com/user-attachments/assets/b7326ea2-0c78-423c-98ed-928df55526bb"
title: "จะเอาให้ได้ - เรียกประชุมด่วน หาช่องทาง ประวิตร คัมแบ็ก ประธาน โอลิมปิคไทย"
description: "หลังจาก “บิ๊กป้อม” พลเอกประวิตร วงษ์สุวรรณ อดีตรองนายกรัฐมนตรี แพ้ให้ พลโทบุญชัย เกษตรตระการ รองจเรกองอำนวยการรักษาความมั่นคงภายใน"
category: "SPORTS"
language: "th"
date: 2024-11-11T02:11:40.829Z
---

# จะเอาให้ได้ - เรียกประชุมด่วน หาช่องทาง ประวิตร คัมแบ็ก ประธาน โอลิมปิคไทย

[![จะเอาให้ได้ - เรียกประชุมด่วน หาช่องทาง ประวิตร คัมแบ็ก ประธาน โอลิมปิคไทย](https://www.khaosod.co.th/wpapp/uploads/2024/11/POM.jpg "จะเอาให้ได้ - เรียกประชุมด่วน หาช่องทาง ประวิตร คัมแบ็ก ประธาน โอลิมปิคไทย")](https://www.khaosod.co.th/wpapp/uploads/2024/11/POM.jpg)

หลังจาก “บิ๊กป้อม” พลเอกประวิตร วงษ์สุวรรณ อดีตรองนายกรัฐมนตรี แพ้ให้ พลโทบุญชัย เกษตรตระการ รองจเรกองอำนวยการรักษาความมั่นคงภายในราชอาณาจักร ขาดลอย 22-231 เสียง ชวดนั่งตำแหน่งนายกสมาคมกีฬาทางน้ำแห่งประเทศไทย สมัยที่ 3 ไปเมื่อวันที่ 9 พฤศจิกายน 2567 เป็นผลให้ พลเอกประวิตร ไม่สามารถชิงตำแหน่งประธานคณะกรรมการโอลิมปิคแห่งประเทศไทยฯ ในเดือนมีนาคมปีหน้า ได้ด้วย เพราะไม่ได้เป็นนายกสมาคมกีฬาแห่งประเทศไทย ตามข้อกำหนด

ผู้สื่อข่าวรายงานว่า เรื่องนี้ คณะกรรมการโอลิมปิคแห่งประเทศไทยฯ นำโดย พลเอกวิชญ์ เทพหัสดิน ณ อยุธยา เลขาธิการฯ ได้เชิญคณะกรรมการบริหารโอลิมปิคแห่งประเทศไทยฯ ร่วมประชุมด่วน วันที่ 12 พฤศจิกายน 2567 ที่ห้องประชุม 1 คณะกรรมการโอลิมปิคแห่งประเทศไทยฯ เวลา 10.00 น. เพื่อหารือถึง สถานะของ พลเอกประวิตร ว่าจะดำเนินการอย่างไรต่อไป กับการเลือกตั้งที่จะมีขึ้นในอีก 4 เดือนข้างหน้า

ทั้งนี้ รายงานข่าว ระบุถึงแนวทางในการหารือร่วมกันครั้งนี้ว่าได้วางเอาไว้ในหลายทาง โดยเฉพาะกับการ ที่อาจจะมีการปรับสถานะกรรมการบริหาร ซึ่งจะทำให้ผู้ทรงคุณวุฒิ ว่างลง 1 ที่ หากที่ประชุมรับรอง ก็อาจเป็นช่องทางให้ พลเอกประวิตร กลับมามีสิทธิ์ไปสู่การลุ้นตำแหน่งประธานคณะกรรมการโอลิมปิคแห่งประเทศไทยฯ อีกครั้ง

อย่างไรก็ตามคณะกรรมการบริหารฯหลายคนมีความกังวลใจว่าการที่แจ้งนัดประชุมเร่งด่วนทางโซเชียลมีเดียเมื่อวันที่ 10 พฤศจิกายน 2567 ยังไม่ได้มีหนังสือเป็นทางการ จะถูกต้องตามระเบียบการประชุมหรือไม่ ด้วย และล่าสุดจากเวลาที่กระชั้นชิด คณะกรรมการบริหารฯ จำนวนไม่น้อย อาจไม่เดินทางไปร่วมประชุม