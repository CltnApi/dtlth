---
layout: post
code: "ART2411151006ZVGULY"
origin_url: "https://www.khaosod.co.th/breaking-news/news_9507260"
image: "https://github.com/user-attachments/assets/f4d7bdf4-deb5-4af0-bc15-ac746d6b8bf7"
title: "อัยการสั่งฟ้อง \"แม่ตั๊ก-ป๋าเบียร์\" 4 ข้อหาหลัก นัดเบิกตัวขึ้นศาล 18 พ.ย.นี้"
description: "อัยการคดีอาญา สั่งฟ้อง \"แม่ตั๊ก-ป๊าเบียร์\" 4 ข้อหาหลัก ฉ้อโกง-นำเข้าข้อมูลเท็จ-โฆษณาโดยไม่เป็นธรรม-ขายตรงโดยไม่ได้รับอนุญาต พร้อมนัดเบิกตัวขึ้นศาล 18 พ.ย.นี้"
category: "HOT_NEWS"
language: "th"
date: 2024-11-15T14:22:43.412Z
---

# อัยการสั่งฟ้อง "แม่ตั๊ก-ป๋าเบียร์" 4 ข้อหาหลัก นัดเบิกตัวขึ้นศาล 18 พ.ย.นี้

[![อัยการสั่งฟ้อง "แม่ตั๊ก-ป๋าเบียร์" 4 ข้อหาหลัก นัดเบิกตัวขึ้นศาล 18 พ.ย.นี้](https://www.khaosod.co.th/wpapp/uploads/2024/11/takbeer2.jpg "อัยการสั่งฟ้อง "แม่ตั๊ก-ป๋าเบียร์" 4 ข้อหาหลัก นัดเบิกตัวขึ้นศาล 18 พ.ย.นี้")](https://www.khaosod.co.th/wpapp/uploads/2024/11/takbeer2.jpg)

**อัยการคดีอาญา สั่งฟ้อง “แม่ตั๊ก-ป๋าเบียร์” 4 ข้อหาหลัก ฉ้อโกง-นำเข้าข้อมูลเท็จ-โฆษณาโดยไม่เป็นธรรม-ขายตรงโดยไม่ได้รับอนุญาต พร้อมนัดเบิกตัวขึ้นศาล 18 พ.ย.นี้**

วันที่ 15 พ.ย.2567 นายศักดิ์เกษม นิไทรโยค ผู้ตรวจการอัยการ ในฐานะโฆษกสำนักงานอัยการสูงสุด เปิดเผยว่า ตามที่พนักงานสอบสวน บก.ปคม. ได้ส่งสำนวน พร้อมความเห็นควรสั่งฟ้อง คดีที่น.ส.วันวิสา ทองสุข ผู้เสียหายกับพวกกล่าวหา บริษัท เคทเอ็นโกลด์ จำกัด โดย นายกานต์พล เรืองอร่าม หรือ ป๊าเบียร์ ในฐานะกรรมการผู้มีอำนาจ ผู้ต้องหาที่ 1, นายกานต์พล เรืองอร่าม ผู้ต้องหาที่ 2, น.ส.กรกนก สุวรรณบุตร หรือ แม่ตั๊ก ผู้ต้องหาที่ 3 ให้กับพนักงานอัยการสำนักงานคดีอาญา เมื่อวันที่ 5 พ.ย.ที่ผ่านมา

โฆษกสำนักงานอัยการสูงสุด กล่าวอีกว่า วันนี้พนักงานอัยการสำนักงานคดีอาญา ได้มีคำสั่งฟ้องผู้ต้องหาทั้ง 3 คือ ฐาน”ร่วมกันฉ้อโกงประชาชน ร่วมกันนำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือน ไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จโดยประการที่นำจะเกิดความเสียหายแก่ประชาชน

ร่วมกันโฆษณาโดยใช้ข้อความที่เป็นการไม่เป็นธรรมต่อผู้บริโภค โดยเจตนาก่อให้เกิดความเข้าใจผิดในแหล่งกำเนิด สภาพ คุณภาพ บริมาณ หรือสาระสำคัญประการอื่นอันอันเกี่ยวกับสินค้าหรือบริการไม่ว่าจะเป็นของตนเองหรือผู้อื่น โฆษณาหรือใช้ฉลากที่มีข้อความอันเป็นเท็จหรือข้อความที่รู้หรือควรรู้อยู่แล้วว่าอาจก่อให้เกิดความเข้าใจผิดเช่นว่านั้น

ร่วมกันขายสินค้าที่ควบคุมฉลากโดยไม่มีฉลากหรือมีฉลากแต่ฉลากหรือการแสดงฉลากนั้นไม่ถูกต้อง และร่วมกันประกอบธุรกิจตลาดแบบตรงโดยไม่ได้รับอนุญาต” ตามประมวลกฎหมายอาญา มาตรา 343,83,91 พระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 มาตรา 14 (1)

พระราชบัญญัติคุ้มครองผู้บริโภค พ.ศ. 2522 มาตรา 22, 30,47,52 พระราชบัญญัติขายตรงและตลาดแบบตรง พ.ศ. 2545 มาตรา 27, 47 ที่แก้ไขแล้ว ตามความเห็นของพนักงานสอบสวน และสั่งไม่ฟ้องผู้ต้องหาทั้ง 3 ฐานร่วมกันขายของโดยหลอกลวงด้วยประการใดๆ ให้ผู้ซื้อหลงเชื่อในแหล่งกำเนิด สภาพ คุณภาพ หรือปริมาณ แห่งของนั้นอันเป็นเป็นเท็จตามประมวลกฎหมายอาญา มาตรา 271 ตามความเห็นของพนักงานสอบสวน และได้ยื่นฟ้องผู้ต้องหาทั้ง 3 ต่อศาลอาญาในวันนี้

ศาลอาญารับคำฟ้องไว้พิจารณา เป็นคดีอาญาหมายเลขดำที่ อทย.582/2567 และให้ออกหมายเบิกตัวจำเลยจากเรือนจำ เพื่อสอบคำให้การจำเลย วันที่ 18 พ.ย.นี้ เวลา 09.00 น. สำหรับกรณีที่สั่งไม่ฟ้อง ได้เสนอผู้บัญชาการตำรวจแห่งชาติ เพื่อพิจารณาตามประมวลกฎหมาย วิธีพิจารณาความอาญามาตรา 145/1 ต่อไป