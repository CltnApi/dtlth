---
layout: post
code: "ART2411211328HJT6DT"
origin_url: "https://www.khaosod.co.th/sports/news_9515559"
image: "https://github.com/user-attachments/assets/50378026-2016-43cc-bf4c-4c3f8e1239ad"
title: "ฟุตซอลหญิงไทย พลาดพ่าย เวียดนาม ชวดคว้าแชมป์อาเซียน สมัยแรก"
description: "การแข่งขันฟุตซอลหญิงชิงแชมป์อาเซียน ครั้งที่ 1 รายการ \"อาเซียน วูเมนส์ ฟุตซอล แชมเปี้ยนชิพ 2024\" รอบชิงชนะเลิศ ที่ฟิลสปอร์ตส์ อารีนา ประเทศฟิลิปปินส์"
category: "SPORTS"
language: "th"
date: 2024-11-21T13:38:54.861Z
---

# ฟุตซอลหญิงไทย พลาดพ่าย เวียดนาม ชวดคว้าแชมป์อาเซียน สมัยแรก

[![ฟุตซอลหญิงไทย พลาดพ่าย เวียดนาม ชวดคว้าแชมป์อาเซียน สมัยแรก](https://www.khaosod.co.th/wpapp/uploads/2024/11/S__24903688.jpg "ฟุตซอลหญิงไทย พลาดพ่าย เวียดนาม ชวดคว้าแชมป์อาเซียน สมัยแรก")](https://www.khaosod.co.th/wpapp/uploads/2024/11/S__24903688.jpg)

การแข่งขันฟุตซอลหญิงชิงแชมป์อาเซียน ครั้งที่ 1 รายการ “อาเซียน วูเมนส์ ฟุตซอล แชมเปี้ยนชิพ 2024” รอบชิงชนะเลิศ ที่ฟิลสปอร์ตส์ อารีนา ประเทศฟิลิปปินส์ เมื่อวันที่ 21 พ.ย.67 แข้งโต๊ะเล็กหญิงทีมชาติไทย อันดับ 6 ของโลก ลงดวลกับ เวียดนาม อันดับ 11 ของโลก

โดยในรอบแรกทั้งสองทีมเคยพบกันมาแล้ว ผลปรากฏว่า แข้งสาวไทย เป็นฝ่ายเอาชนะไป 3-0

แต่เกมนี้ไม่ง่าย เวียดนาม วางแผนมาดีแก้เกมสู้กับแข้งสาวไทย ได้อย่างสูสี จบจนเกมเสมอกัน 0-0 ต้องต่อเวลาพิเศษ ออกไป

ก่อนที่ช่วงต่อเวลาพิเศษ จะเป็นเวียดนาม ที่ได้ประตูออกนำก่อนในช่วงครึ่งแรก 1-0 จากนั้นเข้าสู่ครึ่งหลัง ไทย ต้องบุกเต็มกำลังด้วยการเล่นแบบเพาเวอร์เพลย์ ก่อนที่จะตีเสมอสำเร็จ ช่วง 4 นาทีสุดท้าย จากการทำเข้าประตูตัวเองของ เล ทิ ทานห์ หงัน

แต่ดีใจได้ไม่นาน นาทีต่อมา เวียดนามก็ออกนำอีกครั้ง 2-1 จากจังหวะเตะมุมที่ไหลให้ เหวียน พวง อันห์ ซัดมุมแคบเข้าไปตุงตาขาย ทำให้ ไทย ไม่มีทางเลือกต้องกลับมาเล่นแบบ เพาเวอร์เพลย์ อีกครั้ง แต่สุดท้ายไม่สามารถเจาะเกมรับของเวียดนามได้

จบเกม ฟุตซอลหญิงไทย พ่าย เวียดนาม 1-2 ทำให้ แชมป์อาเซียน สมัยแรก ตกเป็นของเวียดนาม

