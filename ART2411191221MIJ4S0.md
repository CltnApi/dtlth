---
layout: post
code: "ART2411191221MIJ4S0"
origin_url: "https://www.khaosod.co.th/breaking-news/news_9512835"
image: "https://github.com/user-attachments/assets/10ef8c9a-d3d1-4746-8576-35473a268367"
title: "ชาวบ้านผงะ ลุงหน้าเหวอะหวะตาหลุดเดินโซเซมาล้มขอให้ช่วย ฮึดสู้หมีควายยักษ์โผล่เจอตะปบสยอง"
description: "ลุง 75 ไปเก็บลอบดักปลาตามหนองน้ำติดกับเขตอุทยานแห่งชาติเขาใหญ่ ผงะเจอหมีควายยักษ์โผล่ปรีเข้าทำร้าย กัดฟันฮึดสู้เพื่อเอาชีวิตรอด เจอกรงเล็บตะปบเข้ากลางใบหน้า"
category: "HOT_NEWS"
language: "th"
date: 2024-11-19T12:31:39.445Z
---

# ชาวบ้านผงะ ลุงหน้าเหวอะหวะตาหลุดเดินโซเซมาล้มขอให้ช่วย ฮึดสู้หมีควายยักษ์โผล่เจอตะปบสยอง

[![ชาวบ้านผงะ ลุงหน้าเหวอะหวะตาหลุดเดินโซเซมาล้มขอให้ช่วย ฮึดสู้หมีควายยักษ์โผล่เจอตะปบสยอง](https://www.khaosod.co.th/wpapp/uploads/2024/11/buffalo-bear.jpg "ชาวบ้านผงะ ลุงหน้าเหวอะหวะตาหลุดเดินโซเซมาล้มขอให้ช่วย ฮึดสู้หมีควายยักษ์โผล่เจอตะปบสยอง")](https://www.khaosod.co.th/wpapp/uploads/2024/11/buffalo-bear.jpg)

ลุง 75 ไปเก็บลอบดักปลาตามหนองน้ำติดกับเขตอุทยานแห่งชาติเขาใหญ่ ผงะเจอหมีควายยักษ์โผล่ปรีเข้าทำร้าย กัดฟันฮึดสู้เพื่อเอาชีวิตรอด เจอกรงเล็บตะปบเข้ากลางใบหน้าเหวอะหวะ ดวงตาหลุด เดินโซซัดโซเซออกมาขอความช่วยเหลือ

เมื่อเวลา 16.30 น. วันที่ 19 พ.ย.2567 หน่วยกู้ภัยสว่างบำเพ็ญธรรมสถานปราจีนบุรี รับแจ้งขอความช่วยเหลือชาวบ้านถูกหมีควายทำร้ายได้รับบาดเจ็บอาการสาหัส ในพื้นที่หมู่ 14 บ้านเนินสูง ต.เนินหอม อ.เมืองปราจีนบุรี จ.ปราจีนบุรี จึงรีบส่งทีมเจ้าหน้าที่กู้ชีพและกู้ภัยรีบเดินทางไปช่วยเหลือ

เมื่อไปถึงพบชาวบ้านพยายามช่วยเหลือชาย อายุ 75 ปี เป็นชาวบ้านในพื้นที่ มีบาดแผลฉกรรจ์ที่ใบหน้าเป็นแผลเหวอะหวะลูกตา 2 ข้างหลุดออกมาจากการถูกหมีควายตะปบ นอนหายใจรวยริน ก่อนเร่งนำตัวส่งโรงพยาบาลเจ้าพระยาอภัยภูเบศรอย่างเร่งด่วน

ชาวบ้าน เล่าว่า ขี่รถจักรยานยนต์ไปเจอลุงนอนเจ็บอยู่ข้างทางเส้นทางอ่างเก็บน้ำคลองไม้ปล้อง จอดรถลงไปดูพบมีบาดแผลฉกรรจ์ที่ใบหน้าจนลูกตาหลุดออกมา พยายามพูดคุยสอบถามทราบว่า มาเก็บลอบดักปลาตามหนองน้ำที่วางไว้ช่วงเช้า ซึ่งเป็นพื้นที่อยู่ติดกับเขตอุทยานแห่งชาติเขาใหญ่

[![](https://www.khaosod.co.th/wpapp/uploads/2024/11/ลุง1-1-696x392.jpg)](https://www.khaosod.co.th/wpapp/uploads/2024/11/ลุง1-1.jpg)

ขณะกำลังเก็บลอบดักปลาอยู่นั้นปรากฎว่า มีหมีควายตัวขนาดใหญ่ตรงเข้ามาทำร้ายโดยลุงพยายามสู้กับหมีเพื่อเอาตัวรอด แต่ถูกหมีตะปบบริเวณใบหน้าจนล้มลงส่วนหมีหนีเข้าป่าไป จากนั้นชักมีดมาถือเดินจูงจักรยานออกมาเพื่อขอความช่วยเหลือ แต่เดินมาได้สักพักเริ่มรู้สึกไม่ไหวทิ้งจักรยานไว้ข้างทาง ก่อนเดินเท้าต่อมาเรื่อยๆจนหมดแรงล้มลงตรงนี้

ต่อมาชาวบ้าน ได้แจ้งประสานไปยังอุทยานแห่งชาติเขาใหญ่ ก่อนมีเจ้าหน้าที่อุทยานฯเดินทางมาตรวจสอบในที่เกิดเหตุ พร้อมแจ้งเตือนชาวบ้านเนื่องจากพื้นที่บริเวณนั้นมักมีสัตว์ป่า โดยเฉพาะหมีควายลงมาหาอาหารอยู่เป็นประจำ หากชาวบ้านที่จะเข้าไปในพื้นที่ป่ารกร้างต้องใช้ความระมัดระวังเพิ่มมากขึ้น เนื่องจากช่วงนี้หมีควายเริ่มลงมาหาอาหารในพื้นที่ชาวบ้านมากขึ้น ซึ่งมาตการต่อไปอาจจะต้องมีการนำกรงมาดักไว้ในพื้นที่ที่ชาวบ้านพบร่องรอย หรือพบเห็นบ่อยครั้งต่อไป