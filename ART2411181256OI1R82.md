---
layout: post
code: "ART2411181256OI1R82"
origin_url: "https://www.khaosod.co.th/sports/news_9511258"
image: "https://github.com/user-attachments/assets/b05535bf-68cb-457a-b6b8-40d6d11c816f"
title: "ฟุตซอลหญิงไทย เฉือนเมียนมาเก็บชัยสามนัดรวด การันตีเข้ารอบชิงศึกอาเซียน"
description: "ฟุตซอลหญิงไทย แม้ว่าจะต้องลุ้นเหนื่อย แม้เป็นฝ่ายเปิดหน้าบุกเข้าใส่อย่างต่อเนื่อง ก่อนจะเฉือนชนะเมียมาหวุดหวิดการันตะเข้าลุ้นแชมป์ศึกอาเซียน 2024 แน่นอนแล้ว"
category: "SPORTS"
language: "th"
date: 2024-11-18T13:01:57.434Z
---

# ฟุตซอลหญิงไทย เฉือนเมียนมาเก็บชัยสามนัดรวด การันตีเข้ารอบชิงศึกอาเซียน

[![ฟุตซอลหญิงไทย เฉือนเมียนมาเก็บชัยสามนัดรวด การันตีเข้ารอบชิงศึกอาเซียน](https://www.khaosod.co.th/wpapp/uploads/2024/11/Futsal-1.jpg "ฟุตซอลหญิงไทย เฉือนเมียนมาเก็บชัยสามนัดรวด การันตีเข้ารอบชิงศึกอาเซียน")](https://www.khaosod.co.th/wpapp/uploads/2024/11/Futsal-1.jpg)

ฟุตซอลหญิงไทย แม้ว่าจะต้องลุ้นเหนื่อย แม้เป็นฝ่ายเปิดหน้าบุกเข้าใส่อย่างต่อเนื่อง ก่อนจะเฉือนชนะเมียมาหวุดหวิดการันตะเข้าลุ้นแชมป์ศึกอาเซียน 2024 แน่นอนแล้ว

ฟุตซอลหญิงไทย มีคิวลงสนามนัดที่สาม ฟุตซอลหญิงชิงแชมป์อาเซียน 2024 ฟิลสปอร์ตส์ อารีนา ประเทศฟิลิปปินส์ พบกับเมียมา เมื่อ 18 พ.ย. โดยสองเกมแรกไทยมี 6 คะแนนเต็ม จากการชนะ อินโดนีเซีย และ ฟิลิปปินส์ ขณะที่เมียนมามีแต้มเดียว จากการเสมอ ฟิลิปปินส์ และแพ้เวียดนาม

เริ่มเกมเพียง 4 นาที ไทยมีโอกาสลุ้นทำประตูขึ้นนำ เจนจิรา บุบผา จ่ายบอลต่อมาให้ สาวิตรี หม่ำยะลี ได้ยิงด้วยขวาไปติดเซฟ เชา ชานดี ออง ผู้รักษาประตูเมียนมาออกหลังไป นาทีที่ 13 ไทยมีจังหวะลุ้นประตูอีกครั้ง แสงรวี มีขำ ได้ลองซัดไกลด้วยซ้าย บอลพุ่งไปติดขา เชา ชานดี ออง ผู้รักษาประตูเมียนมาเซฟออกหลังไปได้

ครึ่งหลัง นาทีที่ 23 ไทยได้ประตูขึ้นนำ 1-0 อารียา แซ่เติ๋น จ่ายบอลให้ แสงรวี มีขำ ได้ซัดด้วยซ้ายบอลไปแฉลบผู้เล่นเมียนมา ก่อนจะลอดขา เชา ชานดี ออง ผู้รักษาประตูเข้าไป แต่ว่านาทีที่ 34 เมียนมาตามตีเสมอเป็น 1-1 จากจังหวะยิงด้วยขวานอกกรอบเขตโทษของ ยุน มี มี ลวิน

จากนั้นนาทีที่ 35 ไทย มาได้ประตูขึ้นนำอีกครั้งเป็น 2-1 จากลูกเตะมุม เจนจิรา บุบผา จ่ายบอลมาให้ อารียา แซ่เติ๋น ได้ยิงด้วยขวาบอลพุ่งเสียบเสาเข้าไป จบเกมฟุตซอลหญิงไทย เฉือนเอาชนะเมียนมา 2-1 เก็บชัยสามนัดรวด พร้อมการันตีเข้าสู่รอบชิงชนะเลิศเป็นที่เรียบร้อยแล้ว ขณะที่อีกคู่ เวียดนาม ชนะ อินโดนีเซีย 5-0