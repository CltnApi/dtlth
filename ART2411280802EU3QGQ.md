---
layout: post
code: "ART2411280802EU3QGQ"
origin_url: "https://www.khaosod.co.th/lifestyle/news_9523242"
image: "https://github.com/user-attachments/assets/05671289-aa51-4771-a31a-fa831d411788"
title: "สวรรค์ในครัว - อร่อยบอกต่อ‘มาจิ มาจิ’ ร้านลูกครึ่งญี่ปุ่น-ไทยอีสาน"
description: "ใครชอบอาหารญี่ปุ่นแนวฟิวชั่นแปลกใหม่ จัดจานสวยๆ ถ่ายรูปเก๋ๆ ร้านนี้คือคำตอบ!“มาจิ มาจิ อิซากาย่า & มากิ” เป็นร้านญี่ปุ่นลูกครึ่งไทยอีสาน มีปนฝรั่งบ้าง"
category: "LIFESTYLE"
language: "th"
date: 2024-11-28T08:36:21.946Z
---

# สวรรค์ในครัว - อร่อยบอกต่อ‘มาจิ มาจิ’ ร้านลูกครึ่งญี่ปุ่น-ไทยอีสาน

[![สวรรค์ในครัว - อร่อยบอกต่อ‘มาจิ มาจิ’ ร้านลูกครึ่งญี่ปุ่น-ไทยอีสาน](https://www.khaosod.co.th/wpapp/uploads/2024/11/ปก-สวรรค์-2.jpg "สวรรค์ในครัว - อร่อยบอกต่อ‘มาจิ มาจิ’ ร้านลูกครึ่งญี่ปุ่น-ไทยอีสาน")](https://www.khaosod.co.th/wpapp/uploads/2024/11/ปก-สวรรค์-2.jpg)

ใครชอบอาหารญี่ปุ่นแนวฟิวชั่นแปลกใหม่ จัดจานสวยๆ ถ่ายรูปเก๋ๆ ร้านนี้คือคำตอบ!

**“มาจิ มาจิ อิซากาย่า & มากิ”** เป็นร้านญี่ปุ่นลูกครึ่งไทยอีสาน มีปนฝรั่งบ้าง อร่อยข้ามสายพันธุ์แบบลงตัวและมีเสน่ห์

เช่น มาทรงญี่ปุ่นแต่ขอโทษรสอีสานเด้อ หรือน้ำจิ้มแจ่ว ข้าวคั่วกระจาย แต่กลิ่นส้มยูซุฉ่ำมาก

![สวรรค์ในครัว](https://www.khaosod.co.th/wpapp/uploads/2024/11/เชฟยินดี-488x696.jpg)

เพราะเชฟของร้าน **“เชฟยินดี”** หนุ่มยโสธร นอกจากเชี่ยวชาญอาหารญี่ปุ่นแล้ว เมนูอีสานก็ทำถึง แซ่บหลาย

_และยังเคยเป็นเชฟใหญ่ร้านอาหารญี่ปุ่นที่สหรัฐ 10 กว่าปี เป็นร้านท็อปไฟว์เมืองชิคาโกเชียวแหละ ลูกค้าคนดังทั้งแวดวงกีฬา บันเทิง และเหล่าเซเลบ_

![สวรรค์ในครัว](https://www.khaosod.co.th/wpapp/uploads/2024/11/บีเคเค-696x482.jpg)

กลับไทยจึงร่วมหุ้นกับเพื่อน เปิดร้านแรกชื่อ **“มากิ มากิ”** ใจกลางทองหล่อซอย 5 อยู่หลายปี ลูกค้าไม่เคยขาด

กระทั่งช่วงโควิดถือโอกาสพัก เชฟกลับบ้านที่ยโสธร คิดค้นเมนูใหม่ตุนไว้เพียบ

ล่าสุดคัมแบ๊กเปิดร้านใหม่ทำเลใหม่ **“มาจิ มาจิฯ”** ที่ห้างเกตเวย์ เอกมัย ชั้นเอ็ม

**เมนูญี่ปุ่นทั่วไป ร้านมีเสิร์ฟหมด โดยเฉพาะปลาดิบสดมาก เพราะคัดเกรดพรีเมียมคุณภาพ**

![สวรรค์ในครัว](https://www.khaosod.co.th/wpapp/uploads/2024/11/มากิ-619x696.jpg)

ยิ่งตัวชูโรงอย่าง **“มากิ”** พวกโรล หรือข้าวปั้น บอกเลยว่าตระการตา ข้าวน้อยๆ หน้าเยอะๆ

_ซึ่งเมนูซิกเนเจอร์ จะดีไซน์เป็นรูปดอกไม้ โดยนำโรลคำเล็กๆ ไม่มีข้าว เช่น แซลมอน ไข่ปลา มาตกแต่งอย่างสวย_

![สวรรค์ในครัว](https://www.khaosod.co.th/wpapp/uploads/2024/11/แอปเปิ้ล-696x425.jpg)

ขณะที่ **“อิซากาย่า”** พวกกับแกล้ม ไม่เน้นชีสเยิ้มยืดให้เลี่ยน แต่จะกระแทกรสแซ่บๆ นัวๆ แบบปลาร้าก็เข้า

![สวรรค์ในครัว](https://www.khaosod.co.th/wpapp/uploads/2024/11/มิโซะ-655x696.jpg)

ว้าวแต่แรกเห็น **“ต้มแซ่บมิโซะ เนื้อน่องลาย”** ซดคล่องคอ ตามด้วย **“ซาบะดองเผาไฟ-แจ่วบอง”** และห้ามพลาด **“เนื้อลูกเต๋ากระทะร้อน น้ำจิ้มแจ่วยูซุ”**

![สวรรค์ในครัว](https://www.khaosod.co.th/wpapp/uploads/2024/11/เนื้อลูกเต๋า-696x477.jpg)

แอบกระซิบแจ่วบองของร้านเป็นสูตรลับเฉพาะที่เชฟไม่ยอมหลุดปาก

![สวรรค์ในครัว](https://www.khaosod.co.th/wpapp/uploads/2024/11/โฮตาเตะ-696x609.jpg)

ลิ้นใครแอบหรูติดแกลม อย่าลืมสั่ง **“โฮตาเตะซอสเห็ดทรัฟเฟิล”** หอยเชลล์สดใหญ่หวานฉ่ำมาก

**ราคาน่าคบแล้วแต่เมนู 100-500 บาท**

ร้านมาง่าย บีทีเอสนั่งมาลงเอกมัย หรือจะขับรถมาจอดห้างก็สะดวก โทร.09-6636-2422

**เป็นอีกร้านที่อร่อยบอกต่อ**

**มาดามคูซีน**