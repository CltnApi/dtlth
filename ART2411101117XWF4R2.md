---
layout: post
code: "ART2411101117XWF4R2"
origin_url: "https://www.khaosod.co.th/sports/news_9499052"
image: "https://github.com/user-attachments/assets/4fd5971f-99ca-45ae-a03c-e51fa383ee3a"
title: "บิ๊กป๋อม มองแง่ดีคุ้มค่าได้ให้โอกาสชุดใหม่ - เล็งต่อสัญญา มิเกล ช่วยดูทีมทั้งระบบ"
description: "\"บิ๊กป๋อม\" อดิศักดิ์ เบ็ญจศิริวรรณ มองฟุตซอลไทยคุ้มค่า ทีมชุดใหม่ได้ประสบการณ์มากมาย เห็นข้อผิดพลาดที่ต้องแก้ไข ส่วนเรื่องสัญญาใหม่กับ มิเกล โรดริโก้"
category: "SPORTS"
language: "th"
date: 2024-11-10T11:21:27.906Z
---

# บิ๊กป๋อม มองแง่ดีคุ้มค่าได้ให้โอกาสชุดใหม่ - เล็งต่อสัญญา มิเกล ช่วยดูทีมทั้งระบบ

[![บิ๊กป๋อม มองแง่ดีคุ้มค่าได้ให้โอกาสชุดใหม่ - เล็งต่อสัญญา มิเกล ช่วยดูทีมทั้งระบบ](https://www.khaosod.co.th/wpapp/uploads/2024/11/s11-1.jpg "บิ๊กป๋อม มองแง่ดีคุ้มค่าได้ให้โอกาสชุดใหม่ - เล็งต่อสัญญา มิเกล ช่วยดูทีมทั้งระบบ")](https://www.khaosod.co.th/wpapp/uploads/2024/11/s11-1.jpg)

**“บิ๊กป๋อม” อดิศักดิ์ เบ็ญจศิริวรรณ มองฟุตซอลไทยคุ้มค่า ทีมชุดใหม่ได้ประสบการณ์มากมาย เห็นข้อผิดพลาดที่ต้องแก้ไข ส่วนเรื่องสัญญาใหม่กับ มิเกล โรดริโก้ ยังต้องคุยกันเรื่องรายละเอียด ด้าน “บิ๊กทิน” สุทิน บัวตูม ผู้จัดการทีม ขอบคุณทุกกำลังใจจากแฟนฟุตซอลไทย เชื่อว่าอนาคตทีมชุดนี้จะดีขึ้นแน่นอน ขณะที่ มิเกล โรดริโก้ กุนซือใหญ่ บอกแม้จะมีข้อผิดพลาดอยู่บ้าง แต่ก็ภูมิใจกับลูกทีมทุกคน**

หลังจากที่ ฟุตซอลทีมชาติไทย เอาชนะ ทีมชาติออสเตรเลีย 4-0 คว้าอันดับ 3 การแข่งขันฟุตซอลชิงแชมป์อาเซียน 2024 เมื่อวันที่ 10 พฤศจิกายน 2567 ที่สนามเทอร์มินอลฮอลล์ ศูนย์กาค้าเทอร์มินอล 21 จังหวัดนครราชสีมา

ล่าสุด “บิ๊กป๋อม” อดิศักดิ์ เบ็ญจศิริวรรณ อุปนายกสมาคมกีฬาฟุตบอลฯ กล่าวว่า “ครั้งนี้เป็นการแข่งขันครั้งที่ 18 และเป็นครั้งแรกที่มีการเปลี่ยนชื่อเป็นอาเซียน ในอดีตเราได้แชมป์ทุกครั้ง ถือเป็นความยิ่งใหญ่ของฟุตซอลไทย”

“วันนี้เป็นอีกครั้งหนึ่งที่เรามีการเปลี่ยนแปลงทีม และทุกชาติในอาเซียนมีการพัฒนามากขึ้น มีการลงทุนอย่างมากมาย และการรักษาแชมป์ก็ไม่ใช่เรื่องง่ายอีกต่อไป เพราะมีการแข่งขันกันสูงมาก แต่ผมก็มองว่าเราคุ้มค่า เพราะเป็นการให้โอกาสกับทีมชุดใหม่ได้ลงเล่นเจอกับ เวียดนาม, มาเลเซีย, อินโดนีเซีย, ออสเตรเลีย ซึ่งทีมเหล่านี้ล้วนแล้วแต่เป็นทีมในระดับเอเชียทั้งสิ้น”

“เราโชคไม่ดีในเกมกับเวียดนาม เราครองเกมไว้ได้ทั้งหมด แต่ทำไม่สำเร็จ ทำให้ต้องมาเจอกับอินโดนีเซียในรอบรองชนะเลิศ ซึ่งพวกเขาเป็นทีมที่แข็งแกร่งและมีการพัฒนาไปมาก ซึ่งก็เป็นเรื่องดีที่เราได้เห็นข้อผิดพลาด และจะได้เอาไปปรับปรุงแก้ไข”

“ผมคิดว่านักเตะทุกคนมีความสามารถ แต่รายละเอียดบางอย่างจะต้องมีการพัฒนา ทีมชุดนี้มีหลายคนที่มีความสามารถเฉพาะตัวดี แต่เราต้องผสมผสานระหว่างความสามารถเฉพาะตัวกับแท็คติก เราจะต้องปรับเรื่องการเล่นเป็นทีม ทีมเวิร์กของเราจะต้องดีกว่านี้”

“สำหรับปีหน้าเราจะมีฟีฟ่าเดย์ในเดือนเมษายน และรวมถึงในเดือนสิงหาคมหรือกันยายน จากนั้นจะมีซีเกมส์ ในช่วงปลายปีที่ประเทศไทยจะเป็นเจ้าภาพ ซึ่งผมคุยกับ มิเกล โรดริโก้ แล้วถึงเรื่องการต่อสัญญาใหม่ เพราะสัญญาเก่าจะหมดลงช่วงสิ้นปี ผมคุยกับเขาในเรื่องโปรเจ็กซ์ ต่างๆ เพราะต้องการพัฒนาฟุตซอลไทยทั้งระบบ รวมถึงทีมเยาวชนด้วย และอยากจะให้เขามาทำงานแบบฟูลไทม์ เพราะเรามีโครงการที่จะจัดการแข่งขันระดับ ยู-19 ชิงแชมป์อาเซียน ซึ่งทุกอย่างกำลังอยู่ในระหว่างพูดคุยกันในตอนนี้”

ด้าน “บิ๊กทิน” สุทิน บัวตูม ผู้จัดการทีม ได้กล่าวว่า “การจบที่ 3 ในศึกอาเซียน2024ของทีมฟุตซอลไทยสายเลือดใหม่ ก็อาจจะมีสะดุดไปบ้าง แต่น้องๆก็พิสูจน์ให้เห็นแล้วว่าพวกเขาพร้อมที่จะสู้ในทุกๆสถานการณ์ที่เกิดขึ้น ผมขอขอบคุณกำลังใจจากแฟนฟุตซอลไทยทั่วประเทศ รวมถึงยังมีกำลังใจจาก คุณแม่วรีพร ตันติวงษ์ ประธานบริษัท สงวนวงษ์อุตสาหกรรม จำกัด ที่ท่านสนับสนุนทุกแมตซ์การแข่งขันของทีมฟุตซอลไทย สร้างขวัญกำลังใจให้น้องๆนักกีฬา และท่านยังเป็นอีกหนึ่งเบื้องหลังสำคัญที่เป็นผู้ปลุกใจนักเตะเพื่อสร้างความสุขให้คนไทยทั้งชาติ รวมถึงยังได้รับกำลังใจจาก คุณธิดารัตน์ รอดอนันต์ ประธานสภาอุตสาหกรรมจังหวัดนครราชสีมา รวมถึง คุณอัชฌา ลีอังกูร โรงเรียนปลูกปัญญานครราชสีมา ที่ทุกท่านให้กำลังใจทีมชาติไทยตลอดทั้งทัวร์นาเมนต์”

“ผมยืนยันเลยว่า อนาคตของทีมชาติไทยสายเลือดใหม่ชุดนี้ เราจะต่อยอดเพื่อพัฒนาและเพิ่มประสบการณ์ให้นักเตะชุดนี้ รวมถึงผู้เล่นที่โชว์ฟอร์มได้ดีในลีกก็มีสิทธิ์ที่จะถูกเรียกติดทีมชาติไทยได้เช่นกัน สำคัญที่สุดคือทัศนคติของผู้เล่น เราต้องหลอมหลวมเป็นหนึ่งเพื่อผลงานของทีมชาติไทยในปี2025ที่จะมีรายการสำคัญนั่นก็คือซีเกมส์ที่ไทยจะเป็นเจ้าภาพ เชื่อว่าอนาคตทีมชุดนี้จะดีขึ้นอย่างแน่นอน”

ขณะที่ มิเกล โรดริโก้ กุนซือฟุตซอลทีมชาติไทย กล่าวว่า “ผมมีความสุขสำหรับเกมนี้ จริงๆผู้เล่นของเราค่อนข้างล้าก่อนลงเตะนัดสุดท้ายมีทั้งบาดเจ็บไม่สามารถลงสนามได้และมีอาการบาดเจ็บรบกวนอยู่หลายคน จริงๆเราก็มีข้อผิดพลาดอยู่บ้างเหมือนกันแต่สุดท้ายผลการแข่งขันออกมาดีต้องชื่นชมทุกคน และสิ่งที่ผมดีใจมากคือแฟนๆที่เข้ามาเชียร์เราเป็นจำนวนมากในเกมนี้ทุกคนยังซัพพอร์ตเราเสมอ”

“สำหรับภาพรวมในทัวร์นาเมนต์นี้ ตั้งแต่เริ่มเราเลือกที่จะเสี่ยงใช้ผู้เล่นใหม่เพื่อเป้าหมายระยะยาวคือการฝึกฝนผู้เล่นเหล่านี้ไปสู่ระดับนานาชาติได้มาเจอทีมระดับเอเชียทั้งเวียดนาม อินโดนีเซีย ออสเตรเลีย ยิ่งเราให้พวกเขาเผชิญหน้ากับเกมใหญ่มากเท่าไหร่ก็มีประโยชน์มากเท่านั้น”