---
layout: post
code: "ART2411031037D3DEOL"
origin_url: "https://www.khaosod.co.th/special-stories/news_9488526"
image: "https://github.com/user-attachments/assets/a2a3c4b2-3b6a-48e0-a40f-cb27d91303bf"
title: "ช้างป่าลงมากลางถนน หนุ่มหัวใจแทบหยุดเต้น ใช้งาแทงกระจกหน้ารถเก๋งแตก"
description: "เจอแบบไม่คิดว่าจะเจอ ช้างป่าลงมากลางถนน หัวใจแทบหยุดเต้..."
category: "SPECIAL_STORIES"
language: "th"
date: 2024-11-03T10:42:21.029Z
---

# ช้างป่าลงมากลางถนน หนุ่มหัวใจแทบหยุดเต้น ใช้งาแทงกระจกหน้ารถเก๋งแตก

[![ช้างป่าลงมากลางถนน หนุ่มหัวใจแทบหยุดเต้น ใช้งาแทงกระจกหน้ารถเก๋งแตก](https://www.khaosod.co.th/wpapp/uploads/2024/11/elephant.jpg "ช้างป่าลงมากลางถนน หนุ่มหัวใจแทบหยุดเต้น ใช้งาแทงกระจกหน้ารถเก๋งแตก")](https://www.khaosod.co.th/wpapp/uploads/2024/11/elephant.jpg)

**เจอแบบไม่คิดว่าจะเจอ ช้างป่าลงมากลางถนน หัวใจแทบหยุดเต้น จู่ๆ เดินเข้าหา ใช้งาแทงกระจกหน้ารถแตก ถึงกับสติกระเจิง ชาวเน็ตแนะวิธีป้องกัน**

จากกรณีผู้ใช้ติ๊กต็อก @phoomin\_mee โพสต์คลิปช้างตัวหนึ่งกำลังเดินมากลางถนนและชนเข้ากับรถยนต์ที่คนขับจอดเปิดไฟกะพริบไว้อยู่ ส่งผลให้รถได้รับความเสียหาย พร้อมระบุแคปชั่นว่า “พี่ก็รุนแรงดับผมเกิน .. #เกือบเหลือแต่ชื่อ #เกือบขิตแล้วมั้ย”

เมื่อเวลา 13.10 น. วันที่ 3 พ.ย.67 คุณ ภูมินทร์ ทิพย์สงค์ ได้เปิดใจกับ ‘ข่าวสดออนไลน์’ ระบุว่า ตนมีอาชีพเป็นข้าราชการทหารอากาศ ต้องไปราชการที่สถานีรายงานเขาเขียว เมื่อเวลาประมาณ 17.39 น. วันที่ 30 ต.ค.ที่ผ่านมา อยู่ในช่วงที่เปลี่ยนผลัดกันเข้าเวร ตนกำลังจะกลับบ้านที่ จ.ปทุมธานี

ระหว่างทางขับรถไปตามปกติ ก็เจอเข้ากับช้างพลายตัวหนึ่ง มองจากไกลๆ จากองศาที่เดิน ไม่คิดว่าช้างจะเดินมาทางรถตน แต่พอช้างเริ่มเดินเข้ามาใกล้เรื่อยๆ ตนก็รู้สึกว่ามันเริ่มไม่ใช่แล้ว คาดว่าช้างอาจจะโยกหัวหลบรถตนไม่ทันด้วย ส่งผลให้กระจกหน้ารถแตก ชิ้นส่วนกันชนหน้าด้านขวาหลุด รวมถึงระบบไฟในรถรวนนิดหน่อย

ณ ตอนนั้นรู้สึกเหมือนเข้าสู่สภาวะสมองโล่ง ไม่รู้จะทำอย่างไรต่อไป ไม่รู้ว่าจะต้องกลับรถหรือถอยรถไหม หรือเดินหน้าต่อได้เพราะไม่เคยเจอสถานการณ์แบบนี้มาก่อน หลังจากโพสต์คลิปลงไปก็มีหลายคอมเมนต์ เข้ามาแนะนำวิธีการป้องกัน สอนว่าในกรณีที่เจอสถานการณ์แบบนี้ว่าควรจะทำอย่างไร เช่น เมื่อเจอช้างเดินมา ไม่ควรจอดรถเฉยๆ และเปิดไฟกะพริบ เพราะมันจะเป็นเหมือนการดึงดูดให้ช้างเดินมาหา และตนก็คาดว่าสีของรถตนที่เป็นสีแดง อาจจะเป็นส่วนหนึ่งที่ล่อช้างให้เดินมา

ทั้งนี้อยากเตือนภัยทุกท่านที่จะให้เดินทางไปไหนก็ตาม ควรศึกษาเส้นทางให้ดีก่อนว่าจะสถานที่ที่จะไปคืออะไร อย่างกรณีของตนคือสถานที่นั้นเป็นอุทยาน ก็ควรศึกษาว่าถ้าไปแล้วดันเจอช้างป่าหรือสัตว์อะไรก็แล้วแต่ที่ไม่ได้คาดคิดว่าจะเจอมาก่อน จะมีวิธีรับมืออย่างไร

