---
layout: post
code: "ART2411070006QO8CAS"
origin_url: "https://www.khaosod.co.th/special-stories/news_9493833"
image: "https://github.com/user-attachments/assets/564ebdea-c51f-4340-bac4-ebce4063c5a0"
title: "ทีวีช่องใหญ่ ประกาศเลย์ออฟพนักงาน ปรับโครงสร้างองค์กร มีผลสิ้นปีนี้"
description: "ฟ้าผ่า ทีวีช่องใหญ่ ประกาศ เลย์ออฟพนักงาน ปรับโครงสร้างองค์กร มีผลทันทีสิ้นปีนี้ เปิดรายละเอียด เซฟค่าใช้จ่าย 30 เปอร์เซ็นต์ เผย พยายามยื้อจนไม่ไหว"
category: "SPECIAL_STORIES"
language: "th"
date: 2024-11-07T00:10:41.271Z
---

# ทีวีช่องใหญ่ ประกาศเลย์ออฟพนักงาน ปรับโครงสร้างองค์กร มีผลสิ้นปีนี้

[![ทีวีช่องใหญ่ ประกาศเลย์ออฟพนักงาน ปรับโครงสร้างองค์กร มีผลสิ้นปีนี้](https://www.khaosod.co.th/wpapp/uploads/2024/11/Employee-layoff.jpg "ทีวีช่องใหญ่ ประกาศเลย์ออฟพนักงาน ปรับโครงสร้างองค์กร มีผลสิ้นปีนี้")](https://www.khaosod.co.th/wpapp/uploads/2024/11/Employee-layoff.jpg)

**ฟ้าผ่า ทีวีช่องใหญ่ ประกาศ เลย์ออฟพนักงาน ปรับโครงสร้างองค์กร มีผลทันทีสิ้นปีนี้ เปิดรายละเอียด เซฟค่าใช้จ่าย 30 เปอร์เซ็นต์ เผย พยายามยื้อจนไม่ไหว**

วันที่ 7 พ.ย.2567 รายงานข่าวแจ้งว่า เกิดความเคลื่อนไหวที่สถานีโทรทัศน์ใหญ่แห่งหนึ่ง โดยฝ่ายบริหารองค์กร ได้เรียกประชุมพนักงานเพื่อแจ้งข่าวการปรับโครงสร้างบริษัทครั้งใหญ่

รายงานข่าวระบุว่า ผู้บริหารได้อธิบายถึงปัญหาของอุตสาหกรรมสื่อ การลดลงของรายได้ การผลิตรายการ ละคร และคอนเทนต์ต่าง ๆ มีการแข่งขันสูง จนทำให้รายได้ที่เคยได้ไม่ตรงตามเป้า

ขณะที่รายจ่ายประจำสูง ทำให้ต้องมีการลดพนักงานครั้งใหญ่ เพื่อปรับลดค่าใช้จ่ายให้ได้ 30 เปอร์เซ็นต์เพื่อให้องค์กรอยู่ต่อไปได้ โดยระบุว่า เดิมทีจะมีการปรับโครงสร้างตั้งแต่หลังสงกรานต์ 2567 แต่ก็พยายามยื้อมาจนไม่ไหว

ขณะที่การปรับลดพนักงานครั้งนี้ ไม่ได้เปิดโอกาสให้ยื่นออกโดยสมัครใจ หรือ เออลี่รีไทร์ แต่เป็นการประเมินผลงานของแต่ละแผนก ซึ่งจะให้หัวหน้างานส่งรายชื่อผู้ที่ถูกเลย์ออฟภายในสิ้นเดือน พ.ย.นี้ และจะมีผลทันทีเมื่อเริ่มปี 2568

แหล่งข่าวจากพนักงานในช่อง 3 เปิดเผยว่า วันนี้ผู้บริหารระดับสูงของบมจ.บีอีซี เวิลด์ ได้เรียกประชุมภายในแบบออนไลน์ (townhall) ในระยะเวลาสั้น ๆ โดยแจ้งพนักงานถึงความจำเป็นในการปรับโครงสร้างครั้งใหญ่ เพื่อให้บริษัทเดินหน้าต่อไปได้

แต่ไม่ได้หมายความว่า คนที่จะถูกเลย์ออฟไม่มีความสามารถ พร้อมแสดงความเสียใจที่ต้องตัดสินใจดำเนินการ แต่เป็นความจำเป็นขององค์กรในภาพรวม

ส่วนค่าตอบแทนที่จะจ่ายให้กับพนักงานที่ถูกเลย์ออฟยังไม่ระบุชัดเจน รวมถึงจำนวนคนก็ยังไม่ได้ระบุว่าจะต้องเอาออกเท่าไร แต่จะดำเนินการให้เสร็จภายในปีนี้ เพื่อให้พนักงานมีเวลาที่จะตัดสินใจทำอะไรต่อไป ซึ่งการประชุมดังกล่าวไม่ได้เปิดไมโครโฟนให้พนักงานสอบถามแต่อย่างใด

ส่วนผลการดำเนินงานของ บมจ.บีอีซีเวิลด์ ที่แจ้งต่อตลาดหลักทรัพย์แห่งประเทศไทย ผลการดำเนินงานงวดไตรมาส 2/2567 มีผลกำไรสุทธิส่วนที่เป็นของบริษัทอยู่ที่ 71.4 ล้านบาท เพิ่มขึ้น 403.8% จากไตรมาส1/2567 แต่ลดลง 4.6% จากไตรมาส 2/2566

และในงวด 6 เดือน ปี 2567 มีกำไรสุทธิ 85.62 ล้านบาท ขณะที่งวดปี 2566 มีกำไรสุทธิ 210.01 ล้านบาท งวดปี 2565 กำไรสุทธิ 607.03 ล้านบาท และปี 2564 มีกำไรสุทธิ 761 ล้านบาท

บริษัทฯ ระบุข้อความตอนหนึ่งว่า เม็ดเงินโฆษณาในสื่อโทรทัศน์ในไตรมาสที่ 2/2567 มีการทยอยฟื้นตัวแบบค่อยเป็นค่อยไป ท่ามกลางปัจจัยความไม่แน่นอนต่าง ๆ ทั้งในและต่างประเทศ

เช่น ความขัดแย้งทางภูมิรัฐศาสตร์ การใช้จ่ายของภาคเอกชนที่มีข้อจำกัดจากผลกระทบระดับหนี้ครัวเรือน ภาวะเงินเฟ้อ และอัตราดอกเบี้ยที่อยู่ในระดับสูง เป็นต้น ซึ่งปัจจัยเหล่านี้ล้วนเป็นแรงกดดันสำคัญต่อผู้ใช้งบโฆษณาให้ชะลอการใช้จ่ายงบโฆษณาลง

โดยสรุป บริษัทฯยังคงมีฐานะทางการเงินที่แข็งแกร่ง มีเงินสดและรายการเทียบเท่าเงินสดและเงินลงทุนระยะสั้นในงบแสดงฐานะการเงินรวมอยู่ที่ 4,054.1 ล้านบาท ณ สิ้นไตรมาส 2/2567 และมีกระแสเงินสดสุทธิจากการดำเนินงาน 861.9 ล้านบาท

ฟ้าผ่า ทีวีช่องใหญ่ ประกาศ เลย์ออฟพนักงาน ปรับโครงสร้างองค์กร มีผลทันทีสิ้นปีนี้ เปิดรายละเอียด เซฟค่าใช้จ่าย 30 เปอร์เซ็นต์ เผย พยายามยื้อจนไม่ไหว

ขอบคุณที่มาจาก : [ประชาชาติ](https://www.prachachat.net/general/news-1689881)