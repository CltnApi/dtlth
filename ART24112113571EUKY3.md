---
layout: post
code: "ART24112113571EUKY3"
origin_url: "https://www.khaosod.co.th/sports/news_9515916"
image: "https://github.com/user-attachments/assets/934c2c6f-8524-4cf8-a939-da342ae40e86"
title: "ปอป้อ ทรัพย์สิรี ขอบคุณแฟนแบด ขอกลับมาสู้ใหม่ในปีหน้า"
description: "\"ปอป้อ\" ทรัพย์สิรี แต้รัตนชัย นักแบดมินตันคู่ผสมชาวไทย โพสต์ข้อความหลังจากตกรอบในการแข่งขันรายการ หลี่-หนิง ไชนา มาสเตอร์ส ทัวร์นาเมนต์ระดับ"
category: "SPORTS"
language: "th"
date: 2024-11-21T14:20:21.377Z
---

# ปอป้อ ทรัพย์สิรี ขอบคุณแฟนแบด ขอกลับมาสู้ใหม่ในปีหน้า

[![ปอป้อ ทรัพย์สิรี ขอบคุณแฟนแบด ขอกลับมาสู้ใหม่ในปีหน้า](https://www.khaosod.co.th/wpapp/uploads/2024/11/Popot.jpg "ปอป้อ ทรัพย์สิรี ขอบคุณแฟนแบด ขอกลับมาสู้ใหม่ในปีหน้า")](https://www.khaosod.co.th/wpapp/uploads/2024/11/Popot.jpg)

“ปอป้อ” ทรัพย์สิรี แต้รัตนชัย นักแบดมินตันคู่ผสมชาวไทย โพสต์ข้อความหลังจากตกรอบในการแข่งขันรายการ หลี่-หนิง ไชนา มาสเตอร์ส ทัวร์นาเมนต์ระดับเวิลด์ทัวร์ ซูเปอร์ 750 ที่ประเทศจีน ซึ่งถือเป็นการจบการแข่งขันในปี 2024

โดย ปอป้อ แยกกับ “บาส” เดชาพล พัววรานุเคราะห์ หลังจับคู่กันมายาวนาน และหันไปจับคู่ใหม่กับ “เอ็ม” สุภัค จอมเกาะ นักแบดมินตันรุ่นน้อง

นอกจากนี้คะแนนในสะสมในรายการ เวิลด์ ทัวร์ ในปัจจุบัน ของ ปอป้อ และ บาส ลงมาอยู่ในอันดับ 15 ของตารางคะแนน หมดโอกาสลงแข่งทัวร์ส่งท้ายปีเป็นที่เรียบร้อย

โดยนักแบดมินตันวัย 32 ปี ได้โพสต์ข้อความลงบนโซเชียลมีเดีย ระบุว่า “สิ้นสุดทัวร์นาเมนต์สุดท้ายของปี 2024 แล้ว เป็นปีที่ยากลำบากและเข้มข้น ซึ่งมีทั้งช่วงที่ขึ้นและลง แต่โดยรวมแล้วยังถือว่าดี”

“ฉันดีใจที่สามารถเข้ารอบชิงชนะเลิศรายการเวิลด์ทัวร์ ได้ 3 รายการ และทำได้ 2 แชมป์ กับอีกหนึ่งรองแชมป์ และยังทำดีที่สุดในกีฬาโอลิมปิกหลังจากที่ทุ่มเทอย่างหนักเพื่อมัน”

“แต่น่าเสียดายที่ฉันได้รับบาดเจ็บที่ตาระหว่างฝึกซ้อมที่ญี่ปุ่นเมื่อสัปดาห์ก่อน และในตอนนี้ก็ยังรักษาตัวอยู่”

“ขอบคุณทุกคนที่ให้กำลังฉันตลอดปีนี้ ไม่ว่าฉันจะแพ้หรือจะชนะก็ตาม กำลังใจของคุณมันมีความหมายกับฉันมาก”

“ฉันจะทำงานหนักต่อไปเพื่อกลับมาแข็งแกร่งและมีสุขภาพที่ดีในปี 2025 ตอนนี้ถึงเวลาพักผ่อนฟื้นฟูร่างกายและจิตใจแล้ว เจอกันใหม่ปีหน้า”

