---
layout: post
code: "ART2411240738U1FARY"
origin_url: "https://www.khaosod.co.th/breaking-news/news_9519094"
image: "https://github.com/user-attachments/assets/f9f80702-f131-4709-bfce-3cc70f261c91"
title: "ศปช. เตือนภาคใต้ ฝนตกหนักถึงสิ้นเดือนนี้ เปิดชื่อ 8 จังหวัด พื้นที่เสี่ยง"
description: "ศปช. เตือนภาคใต้ ฝนตกหนักถึงสิ้นเดือนนี้ เปิดชื่อ 8 จังหวัด พื้นที่เสี่ยงดินถล่ม น้ำป่าหลาก เร่งค้นหานักท่องเที่ยววัย 77 สูญหายเหตุเรือล่ม เขื่อนรัชชประภา"
category: "HOT_NEWS"
language: "th"
date: 2024-11-24T08:15:12.327Z
---

# ศปช. เตือนภาคใต้ ฝนตกหนักถึงสิ้นเดือนนี้ เปิดชื่อ 8 จังหวัด พื้นที่เสี่ยง

[![ศปช. เตือนภาคใต้ ฝนตกหนักถึงสิ้นเดือนนี้ เปิดชื่อ 8 จังหวัด พื้นที่เสี่ยง](https://www.khaosod.co.th/wpapp/uploads/2024/11/NCPO.jpg "ศปช. เตือนภาคใต้ ฝนตกหนักถึงสิ้นเดือนนี้ เปิดชื่อ 8 จังหวัด พื้นที่เสี่ยง")](https://www.khaosod.co.th/wpapp/uploads/2024/11/NCPO.jpg)

**ศปช. เตือนภาคใต้ ฝนตกหนักถึงสิ้นเดือนนี้ เปิดชื่อ 8 จังหวัด พื้นที่เสี่ยงดินถล่ม น้ำป่าหลาก เร่งค้นหานักท่องเที่ยววัย 77 สูญหายเหตุเรือล่ม เขื่อนรัชชประภา**

วันที่ 24 พ.ย.2567 นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) เปิดเผยถึงสถานการณ์ฝนในพื้นที่ภาคใต้ ว่า ตั้งแต่วันที่ 24-26 พ.ย. มีฝนตกหนักถึงหนักมาก

และเร่งประสานอาสาสมัครเครือข่าย เตรียมรับมือสถานการณ์ที่อาจเกิดขึ้นได้อย่างทันท่วงที และย้ำเรื่องแจ้งเตือนประชาชนเตรียมรับมือล่วงหน้า ลดผลกระทบที่อาจเกิดขึ้น และยังเฝ้าระวังฝนตกหนักอีกระลอกในพื้นที่เดิมฝั่งอ่าวไทย วันที่ 28-30 พ.ย.

ส่วนน้ำท่วมที่จ.นครศรีธรรมราช และพัทลุงระดับน้ำลดลง แต่ต้องเฝ้าระวังฝนตกหนักต่อเนื่องถึงสิ้นเดือนนี้ ซึ่งทุกหน่วยเตรียมพร้อมรับผลกระทบจากฝนตกหนักในภาคใต้อย่างเต็มที่

ทั้งเจ้าหน้าที่ เครื่องจักร เครื่องมือ และมีการฝึกซ้อมแผนรับมือในพื้นที่เปราะบาง เพื่อให้ความช่วยเหลือประชาชนได้อย่างทันท่วงที ส่วนอ่างเก็บกักน้ำในภาคใต้ ได้เตรียมพร่องน้ำล่วงหน้าเพื่อรองรับน้ำฝน

และปรับลดการระบายน้ำให้เหมาะสมกับสถานการณ์น้ำที่เพิ่มขึ้นด้วย เน้นย้ำขอให้ประชาชนติดตามข่าวสารสภาพอากาศและสถานการณ์น้ำจากหน่วยงานราชการอย่างใกล้ชิด

ทั้งนี้ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ในฐานะ ผอ.ศปช. จะเป็นประธานประชุม ศปช.ชุดใหญ่ วันที่ 25 พ.ย.นี้ เวลา 10.00 น. ติดตามสถานการณ์น้ำ และเร่งรัดขับเคลื่อนแผนงาน

โดยเฉพาะแผนการดำเนินการแก้ไขปัญหาน้ำท่วมและดินโคลนถล่ม แม่น้ำปิง จังหวัดเชียงใหม่ และแม่น้ำกก จังหวัดเชียงราย เพื่อป้องกันและลดผลกระทบของประชาชน ก่อนจะนำเสนอนายกรัฐมนตรีในการประชุมคณะรัฐมนตรีอย่างเป็นทางการนอกสถานที่ (ครม.สัญจร) ในวันที่ 29 พ.ย.2567 ที่มหาวิทยาลัยราชภัฏเชียงใหม่ ศูนย์แม่ริม ต่อไป

นายจิรายุ กล่าวว่า นอกจากนี้ ศปช. ได้รับรายงานความคืบหน้ากรณีอุบัติเหตุเรือท่องเที่ยว ที่มีนักท่องเที่ยวสัญชาติฝรั่งเศส จำนวน 10 คน จมภายในเขื่อนรัชชประภา จังหวัดสุราษฎร์ธานี เมื่อวันที่ 23 พ.ย. เวลา 11.50 น.

ขณะนี้ หน่วยงานส่วนราชการในพื้นที่และมูลนิธิกู้ภัยยังคงปฏิบัติการตามหาผู้สูญหาย 1 ราย คือ Mr.Rene Mary Corre อายุ 77 ปี ส่วนนักท่องเที่ยว 6 รายปลอดภัย ประสงค์จะเดินทางไปจังหวัดภูเก็ต และมีผู้ได้รับบาดเจ็บ 3 ราย ได้ถูกนำตัวส่งโรงพยาบาลในพื้นที่ อาการปลอดภัยแล้ว