---
layout: post
code: "ART2411081411OL3SX7"
origin_url: "https://www.khaosod.co.th/special-stories/news_9497099"
image: "https://github.com/user-attachments/assets/8200b40c-a4f3-48ad-ab86-006d115c544c"
title: "คอนเสิร์ต EDM เขาค้อ สุดซวย จัดงานตรงกับเลือกตั้ง ส่อขายเหล้า-เบียร์ ไม่ได้"
description: "คอนเสิร์ต EDM เขาค้อ สุดซวย จัดงานตรงกับเลือกตั้ง ส่อขายเหล้า-เบียร์ ไม่ได้ ทั้งที่คอนเสิร์ต กำหนดปฏิทินมานานแล้ว ก่อนที่จะมีการประกาศเลือกตั้งก็ตาม "
category: "SPECIAL_STORIES"
language: "th"
date: 2024-11-08T14:15:48.040Z
---

# คอนเสิร์ต EDM เขาค้อ สุดซวย จัดงานตรงกับเลือกตั้ง ส่อขายเหล้า-เบียร์ ไม่ได้

[![คอนเสิร์ต EDM เขาค้อ สุดซวย จัดงานตรงกับเลือกตั้ง ส่อขายเหล้า-เบียร์ ไม่ได้](https://www.khaosod.co.th/wpapp/uploads/2024/11/edm.jpg "คอนเสิร์ต EDM เขาค้อ สุดซวย จัดงานตรงกับเลือกตั้ง ส่อขายเหล้า-เบียร์ ไม่ได้")](https://www.khaosod.co.th/wpapp/uploads/2024/11/edm.jpg)

**คอนเสิร์ต EDM เขาค้อ สุดซวย จัดงานตรงกับเลือกตั้ง ส่อขายเหล้า-เบียร์ ไม่ได้ ทั้งที่คอนเสิร์ต กำหนดปฏิทินมานานแล้ว ก่อนที่จะมีการประกาศเลือกตั้งก็ตาม**

ผู้สื่อข่าวรายงานว่า การเลือกตั้งนายก อบจ.เพชรบูรณ์ ที่จะเกิดขึ้นวันที่ 15 ธ.ค. นี้ ตามกฎหมายเลือกตั้งสภาท้องถิ่นและผู้บริหารท้องถิ่นแล้ว ยังมีการกำหนดข้อห้ามขาย จำหน่าย จ่ายแจก หรือจัดเลี้ยงสุราทุกชนิดในเขตเลือกตั้ง ระหว่างเวลา 18.00 น. ก่อนวันเลือกตั้ง 1 วัน จนถึงเวลา 18.00 น.ของวันเลือกตั้ง

ทำให้จะส่งผลกระทบต่อการจัดงาน คอนเสิร์ต **EDM อีสานแดนซ์ มิวสิคเฟส** ที่จะมีการแสดงในวันที่ 14 ธ.ค. ที่ไร่ BN อ.เขาค้อ จ.เพชรบูรณ์

โดยคอนเสิร์ตดังกล่าว มีบริษัทผลิตเครื่องดื่มแอลกอฮอล์รายใหญ่เป็นผู้สนับสนุนหลัก ทำให้ภายในงานจะไม่สามารถจำหน่ายเครื่องดื่มแอลกอฮอล์ได้ตั้งแต่เวลา 18.00 น. เป็นต้นไป

ขณะเดียวกันมีรายงานว่า ฝ่ายจัดคอนเสิร์ตพยายามหาแนวทางแก้ปัญหา และพยายามลดผลกระทบที่จะเกิดขึ้น แต่ยืนยันว่าจะไม่ยกเลิกหรือเลื่อนการแสดงคอนเสิร์ตออกไป เพราะมีความเสียหายค่อนข้างหนัก เนื่องจากศิลปินกำหนดคิวงานไว้แล้ว อย่างไรก็ดี อาจใช้แนวทางปิดการจำหน่ายเครื่องดื่มแอลกอฮอล์เมื่อเวลา 18.00 น. ตามกรอบกฎหมายกำหนด โดยทีมงานอยู่ระหว่างหารือกับส่วนราชการที่เกี่ยวข้อง

ส.ต.ท.เสน่ห์ อินการทุม รักษาการปลัด อบจ.เพชรบูรณ์ ในฐานะผู้อำนวยการการเลือกตั้ง (ผอ.กต.) อบจ.เพชรบูรณ์ กล่าวว่า ประเด็นนี้เข้าข้อกฎหมายอย่างแน่นอน เพราะมีข้อห้ามจำหน่าย จ่ายแจกสุราทุกชนิดในเขตเลือกตั้งแต่เวลา 18.00 น. ก่อนวันเลือกตั้ง 1 วัน จนถึงเวลา 18.00 น. ของวันเลือกตั้ง ฉะนั้นผู้จัดคอนเสิร์ตจำเป็นต้องปฏิบัติตามกฎหมายเลือกตั้ง หากฝ่าฝืนมีโทษตามกฎหมาย

ส่วนจะอ้างว่าคอนเสิร์ตกำหนดวันเปิดแสดง ก่อนจะประกาศวันเลือกตั้งคงไม่ได้ จะอ้างว่าไม่รู้กฎหมายไม่ได้ โดยสิ่งสำคัญคือมีการเลือกตั้งจริง และระเบียบข้อห้ามตามกฎหมายเลือกตั้งจริง