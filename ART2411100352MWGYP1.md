---
layout: post
code: "ART2411100352MWGYP1"
origin_url: "https://www.khaosod.co.th/entertainment/news_9497725"
image: "https://github.com/user-attachments/assets/cd845e93-7fe5-43d6-9902-a57a69e2ee41"
title: "สกู๊ปบันเทิง - ‘นิว-เมเบิ้ล’เคมีใหม่หนังรัก ‘Endpresso ปณิธานหวานน้อย’"
description: "คั่วจนได้ที่ พร้อมเสิร์ฟความกลมกล่อมอยู่ในโรงภาพยนตร์ กับหนังรักรูปแบบใหม่ “Endpresso ปณิธานหวานน้อย” โดยค่ายหนังน้องใหม่ ดราก้อนฟิล์ม"
category: "ENTERTAINMENT"
language: "th"
date: 2024-11-10T03:56:26.308Z
---

# สกู๊ปบันเทิง - ‘นิว-เมเบิ้ล’เคมีใหม่หนังรัก ‘Endpresso ปณิธานหวานน้อย’

[![สกู๊ปบันเทิง - ‘นิว-เมเบิ้ล’เคมีใหม่หนังรัก ‘Endpresso ปณิธานหวานน้อย’](https://www.khaosod.co.th/wpapp/uploads/2024/11/นิว-เมเบิ้ล.jpg "สกู๊ปบันเทิง - ‘นิว-เมเบิ้ล’เคมีใหม่หนังรัก ‘Endpresso ปณิธานหวานน้อย’")](https://www.khaosod.co.th/wpapp/uploads/2024/11/นิว-เมเบิ้ล.jpg)

คั่วจนได้ที่ พร้อมเสิร์ฟความกลมกล่อมอยู่ในโรงภาพยนตร์ กับหนังรักรูปแบบใหม่ **“Endpresso ปณิธานหวานน้อย”** โดยค่ายหนังน้องใหม่ ดราก้อนฟิล์ม ที่มี ‘**โบว์’ กัญธนัช กิตติถิรธรรม** ผู้อำนวยการสร้าง และผู้กำกับฯ **‘เสนาเพชร’ พุฒิพงศ์ พรหมสาขา ณ สกลนคร** โดยมีลูกชาย **‘นีโน่’ รัฐบาล พรหมสาขา ณ สกลนคร** นั่งตำแหน่ง Executive Producer

นีโน่-โบว์-เพชร



**“Endpresso ปณิธานหวานน้อย” ชงเข้มกับพระนางเคมีใหม่ ‘นิว’ ฐิติภูมิ เตชะอภัยคุณ และ ‘เมเบิ้ล’ สิริวลี สิริวิบูลย์ ร่วมด้วย เซียนหรั่ง ภูวเนตร, คิมม่อน วโรดม, น้ำตาล ชลิตา, บุ๊คโกะ ธนัชพันธ์, ซานิ นิภาภรณ์ ฯลฯ**

เรื่องราวของ โอ (เมเบิ้ล สิริวลี) สาวบ้างานสายติสต์ที่ชอบใช้ชีวิตอยู่ในหัวของตัวเอง จนกลายเป็นสาวติดกาแฟที่คิดมาก วันหนึ่งโชคชะตาได้นำพาเธอไปพบกับทายาทศิลปินรุ่นใหญ่ ผู้ถูกใจในความแปลกแหวกแนวของเธอ ชวนให้เข้าร่วมงานศิลปะแห่งความรัก ณ Stalla cafe จังหวัดเชียงราย โอถือโอกาสรับงานนี้ เพราะต้องการพักผ่อนและทำตัวห่างกันสักพักกับ เบนซ์ (นิว ฐิติภูมิ) แฟนหนุ่มที่เธอไม่เคยเอ่ยปากรับคำว่าคบกัน เพราะเบนซ์ชอบตามตื๊อ แถมยังสกินชิพสุดๆ การเดินทางของหัวใจจึงเริ่มขึ้น…

![สกู๊ปบันเทิง](https://www.khaosod.co.th/wpapp/uploads/2024/11/1730781325782-696x464.jpg)

ADVERTISEMENT

**‘นีโน่ รัฐบาล’** Executive Producer เผยไอเดียเก๋ๆ ที่ใส่ในหนังว่า “เราอยากทําหนังรักของคนที่ไม่เข้าใจความรักดู เป็นหนังรักรูปแบบใหม่ที่ไม่จําเป็นต้องจูบกัน ไม่จําเป็นต้องมีเลิฟซีน ฉะนั้นหนังเรื่องนี้จะถ่ายทอดองค์ประกอบอื่นๆ ของความรักบ้าง ที่ไม่ใช่แค่กุ๊กกิ๊ก หยอกๆ จีบกัน เราใช้วิธีการเล่าเรื่องแบบผสม ก็คือเป็นคอมเมดี้โรแมนติก เพราะว่าเราให้เส้นเรื่องให้องค์ประกอบของการเดินทางเป็นตัวนําเรื่องไปครับ และเราพาคนดูไปรู้จักมุมมองของความรักว่า ความรักมันเปรียบเปรยกับอะไรได้บ้าง เช่น เปรียบเทียบความรักกับศิลปิน ความรักกับศิลปะ เพื่อที่ให้ตัวละครและคนดูค้นหาความหมายของความรัก”

![สกู๊ปบันเทิง](https://www.khaosod.co.th/wpapp/uploads/2024/11/1727937369939-696x464.jpg)

“เราพยายามปรุงสูตรหนังรักแบบใหม่ๆ ให้คนได้ชมกัน คือเรื่องนี้สิ่งที่คนดูต้องได้ แล้วเราตั้งใจอยากจะให้ คือแรงบันดาลใจ ซึ่งจะมีในเรื่องของความรัก ในเรื่องของการงาน และในเรื่องของความฝัน เราพยายามจะถ่ายทอดมุมมองในเรื่องนี้ด้วย”

![สกู๊ปบันเทิง](https://www.khaosod.co.th/wpapp/uploads/2024/11/1727937370080-696x464.jpg)

**“เสนาเพชร พุฒิพงศ์’** ดีกรีผู้กำกับฯ หนังรักในตำนานอย่าง “สิ่งเล็กๆ ที่เรียกว่ารัก” กลับมากำกับฯ หนังรักอีกครั้ง เผยว่า “การทำงานในหนังเรื่องนี้สนุกมากครับ นักแสดงที่มาเล่นให้เราเรื่องนี้ เขาโชว์ฝีมือเต็มที่ ส่วนลูกชาย (นีโน่ รัฐบาล) เขาก็จะมีไอเดียใหม่ๆ มีการเล่าเรื่องที่รวดเร็ว ผมอยากให้ไปดูชีวิตของคนสองคน คนที่กําลังต้องการหนีความรัก หรือไม่อยากมีความรัก แต่สุดท้ายตัวเองคือการวิ่งหนี หรือการวิ่งหาทางอ้อมหรือเปล่า ถามว่ามันจะมีฮา..กร๊าก…แบบภาพยนตร์คอมเมดี้มั้ย มันไม่ได้มิติขนาดนั้น เพราะว่าต่อมตลกของคนมันสตาร์ตไม่เท่ากัน บางทีจะมีจุดที่อมยิ้ม คนนี้หัวเราะ แต่ว่าบนไลน์ของความน่ารัก ความโรแมนติกในความสวยงามของซีนในนั้นมีครบ เราก็อยากจะฝากหนังรักโรแมนติกคอมเมดี้สไตล์ที่ผมเคยทําอยากให้มันอยู่ในใจของคนดูอีกสักเรื่องนึงครับ”

![สกู๊ปบันเทิง](https://www.khaosod.co.th/wpapp/uploads/2024/11/1727937376347-696x464.jpg)

ด้านพระเอกหน้าใส **‘นิว’ ฐิติภูมิ เตชะอภัยคุณ** ชอบดูหนังรัก แล้วได้มาเล่นหนังรัก เผยว่า “จริงๆ นิวเป็นคนชอบดูหนังรักอยู่แล้ว พอได้เล่นหนังรักก็คือรู้สึกว่าน่าจะเข้าทางตัวเอง เพราะตัวเองชอบฟีลหนังรัก มันน่ารักๆ ดูง่ายๆ ดูเพลินๆ ไม่ต้องเครียดมาก ไม่ต้องดราม่ามาก แต่หนังรักเรื่องนี้ มีความน่าสนใจในเรื่องของความ Contrast กันระหว่างพระเอกกับนางเอก ที่แบบพระเอกคือแบบมีความรักมาก เหมือนคนคลั่งรัก รู้สึกอยากจะดูแลเขา ส่วนนางเอกมีความรู้สึกเหมือนแบบ อย่าเข้ามาอึดอัด ยิ่งเข้ามายิ่งทําให้แบบสเปซฉันน้อยลง ถ้าใครดูหนังเรื่องนี้แล้วจะสงสารนิวเลยนะ”

![สกู๊ปบันเทิง](https://www.khaosod.co.th/wpapp/uploads/2024/11/1727937369709-696x464.jpg)

“นิวว่ามันเป็นเรื่องที่ดี ที่เราได้ไปถ่ายทําในสถานที่ที่สวยงามในประเทศไทย ซึ่งพูดตรงๆ ว่าหลายที่ที่ไปถ่ายทำ นิวไม่เคยไปเลย เป็นอันซีนจริงๆ มันสวยมาก และมันว้าวมาก อยากให้ไปดูเนื้อหาของหนังแล้ว ให้ดูอะไรเพลินๆ ดูวิว ดูธรรมชาติของเรื่องนี้ไปด้วยครับ”

![สกู๊ปบันเทิง](https://www.khaosod.co.th/wpapp/uploads/2024/11/1729320699178-696x464.jpg)

**นางเอกสาววัยใส ‘เมเบิ้ล’ สิริวลี สิริวิบูลย์ ในสังกัด Mind Media ของ ‘ใหม่ ดาวิกา’ ที่ต้องมารับบทสาวอินโทรเวิร์ตเผยว่า “คาแร็กเตอร์ของโอจะค่อนข้างนิ่งค่ะ แล้วมีความรู้สึกว่าไม่รู้ใจตัวเองค่อนข้างเยอะ แบบว่าความรักคืออะไร แล้วจะเป็นสาวอินโทรเวิร์ตด้วย การทำงานร่วมกับพี่นิว ก็มีแบบว่าก่อนเข้าฉากเราก็มีการละลายพฤติกรรมกันด้วยการกิน การเข้าฉากด้วยกันก็ไม่มีอะไรยาก แต่ก็มีฉากที่ยากซึ่งเป็นซีนอารมณ์พี่นิวก็จะคอยแนะนำด้วยค่ะ”**

![สกู๊ปบันเทิง](https://www.khaosod.co.th/wpapp/uploads/2024/11/1727937369773-696x464.jpg)

“อยากให้ทุกคนมาดูกันค่ะ เป็นหนังที่รู้สึกสบายๆ มีความน่ารัก แล้วก็มีความตลกปนอยู่ด้วย ดูแล้วเพลินแน่นอน แล้วก็สามารถชมวิวทิวทัศน์ของเมืองไทยจากหนังเรื่องนี้ ถือเป็น Soft Power ด้านการท่องเที่ยวได้เลยค่ะ ทั้งราชบุรี และเชียงราย ซึ่งตัวเมเบิ้ลเองก็ได้ไปหลายที่ โดยส่วนตัวชอบภูเขา ต้นไม้เยอะๆ ชอบมากเลยค่ะ”

![สกู๊ปบันเทิง](https://www.khaosod.co.th/wpapp/uploads/2024/11/คิมม่อน-464x696.jpg)

นักแสดงหนุ่มอารมณ์ดี **‘คิมม่อน’ วโรดม เข็มมณฑา** รับบท ‘เดฟ’ เซียนกาแฟเผยว่า “ผมต้องไปเรียนดริปกาแฟครับ ผมว่ามันเป็นกิจกรรมที่เราต้องใส่ใจ ทุกขั้นตอนมันต้องใส่ใจมากๆ ขั้นตอนที่ยากที่สุดสําหรับผมคือการวางกระดาษกรองครับ ซึ่งมันเป็นเทคนิคขั้นสูงมาก ตอนถ่ายทำมีฉากหนึ่งที่ผมชอบมากคือ ฉากที่ดริปกาแฟอยู่ที่รถบ้าน คือการถ่ายทำวันนั้นฝนตกปรอยๆ แล้วก็แบบดริปกาแฟหอมๆ มันก็ได้เติมเต็มอะไรบางอย่างในชีวิตผมเองเหมือนกัน”

![สกู๊ปบันเทิง](https://www.khaosod.co.th/wpapp/uploads/2024/11/1727937369639-696x464.jpg)

_“ผมว่าหนังเรื่องนี้เป็นเรื่องที่คุณจะได้รับพลังบวก แล้วก็การฮีลใจกลับไปครับ ไม่ว่าคุณจะมีความรักก็ดี ไม่มีความรักก็ดี หรือว่ากําลังตามหาความรักก็ดี ผมมองว่าแค่เข้ามาดู แล้วเราก็เติมเต็มอะไรบางอย่างในชีวิต เหมือนที่เราเติมกาแฟในยามเช้าทุกวัน ผมมองว่าเรื่องนี้เป็นเหมือนกาแฟ ในช่วงเวลาหนึ่งที่คุณจะเข้ามาดื่มด่ำชั่วโมงกว่าๆ ของเรา แล้วก็ได้อะไรกลับไปครับ”_

**สัมผัสหนังรักรสกลมกล่อม “Endpresso ปณิธานหวานน้อย” ได้ในโรงภาพยนตร์**