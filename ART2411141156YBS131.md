---
layout: post
code: "ART2411141156YBS131"
origin_url: "https://www.khaosod.co.th/breaking-news/news_9505972"
image: "https://github.com/user-attachments/assets/570cac51-5526-4d7f-b5c1-05eebbe163dc"
title: "ทนายเพิ่งรู้ความจริง เหตุบอสพอล ยอมจ่ายเงินให้นักร้องเรียนหญิง หลังเห็นคลิปพาดพิง รมต.น้ำ"
description: "ทนายเพิ่งรู้ความจริง คาใจทำไมบอสพอล ถึงยอมจ่ายเงินให้นั..."
category: "HOT_NEWS"
language: "th"
date: 2024-11-14T12:01:42.919Z
---

# ทนายเพิ่งรู้ความจริง เหตุบอสพอล ยอมจ่ายเงินให้นักร้องเรียนหญิง หลังเห็นคลิปพาดพิง รมต.น้ำ

[![ทนายเพิ่งรู้ความจริง เหตุบอสพอล ยอมจ่ายเงินให้นักร้องเรียนหญิง หลังเห็นคลิปพาดพิง รมต.น้ำ](https://www.khaosod.co.th/wpapp/uploads/2024/11/tanaibosspual.jpg "ทนายเพิ่งรู้ความจริง เหตุบอสพอล ยอมจ่ายเงินให้นักร้องเรียนหญิง หลังเห็นคลิปพาดพิง รมต.น้ำ")](https://www.khaosod.co.th/wpapp/uploads/2024/11/tanaibosspual.jpg)

**ทนายเพิ่งรู้ความจริง คาใจทำไมบอสพอล ถึงยอมจ่ายเงินให้นักร้องเรียนหญิง หลังเห็นคลิปพาดพิง รมต.น้ำ จึงกระจ่าง แจงไม่ดำเนินนักการเมือง ส.**

เมื่อเวลา 16.50 น. วันที่ 14 พ.ย.67 ที่บริเวณด้านหน้ากองบัญชาการตำรวจสอบสวนกลาง (บช.ก.) นายวิฑูรย์ เก่งงาน ทนายความของ นายวรัตน์พล วรัทย์วรกุล หรือ บอสพอล เดินทางมาพบพนักงานสอบสวน เพื่อนำข้อมูลมามอบให้เพิ่มเติม หลังจากที่เมื่อวานนี้ (13 พ.ย.) ได้เข้าไปเยี่ยมบอสพอลในเรือนจำ พร้อมทั้งให้ข้อมูลใหม่หลังปรากฏคลิปที่นักร้องเรียนหญิง แอบอ้าง น.ส.จิราพร สินธุไพร รัฐมนตรีประจำสำนักนายกรัฐมนตรี หรือ รมต.น้ำ เพื่อตบทรัพย์บอสพอลด้วย **อ่านข่าว [จิราพร โต้คลิปเสียง ยันไม่เคยตั้งนักร้องสาวเป็นคณะทำงาน สั่งฝ่ายกฎหมายจัดการ](https://www.khaosod.co.th/breaking-news/news_9505298)**

นายวิฑูรย์ เปิดเผยว่า วันนี้มาพบกับพนักงานสอบสวนเพื่อให้ปากคำใน 3 ประเด็นหลัก ซึ่งประเด็นแรกคือ เรื่องไทม์ไลน์การจ่ายเงินก้อนแรก 300,000 บาท และก้อนที่สอง 450,000 บาท โดยก้อนแรกจ่ายเป็นเงินสดและก้อนที่ 2 มีการโอนเข้าบัญชี

และประเด็นที่ 2 คือ คลิปเสียงที่นักร้องเรียนหญิงพาดพิงถึงรัฐมนตรีน้ำ ซึ่งเรื่องดังกล่าวตนรู้สึกตกใจที่คลิปนี้หลุดออกมา อีกทั้งนักร้องเรียนหญิงยังอ้างว่า รัฐบาลไม่ได้จ่ายเงินให้กับตนเอง แต่ตนกลับเป็นคนต้องจ่ายเงินให้กับพ่อของรัฐมนตรี จึงเป็นจิ๊กซอว์สำคัญที่ทำให้บอสพอลต้องจ่ายเงินให้กับนักร้องเรียนหญิงคนดังกล่าว ซึ่งก่อนหน้านี้ตนก็ยังสงสัยอยู่ว่าทำไมต้องจ่ายเงินให้กับนักร้องเรียนหญิงคนนี้ แต่เมื่อมีคลิปนี้ออกมาจึงเข้าใจ

และประเด็นที่ 3 กรณีการจ่ายเงินให้กับผู้เสียหายบางรายจะใช่ผู้เสียหายตัวจริงหรือไม่ เนื่องจากบางคนนำของไปขายและนำไปกินหมดแล้ว แต่ยังไปหานักร้องเรียนหญิงรายนี้โดยอ้างว่า ตนเป็นผู้เสียหายและมาเรียกรับเงินกับบอสพอล

นายวิฑูรย์ กล่าวอีกว่า กรณีคลิปเสียงที่แอบอ้างถึงรัฐมนตรีน้ำ คาดว่าจะเกิดขึ้นก่อนเดือนตุลาคม โดยก่อนหน้านี้ได้แจ้งความข้อหากรรโชกทรัพย์กับนักร้องเรียนหญิงคนนี้ไว้เพียงข้อหาเดียว แต่หลังจากมีคลิปเสียงปรากฏออกมาก็ขึ้นอยู่กับพนักงานสอบสวนว่าจะแจ้งข้อหาเพิ่มเติมอย่างไรหรือไม่ ซึ่งส่วนตัวไม่เคยรู้เรื่องคลิปเสียงนี้มาก่อนและบอสพอลก็ไม่เคยพูดถึงเรื่องดังกล่าวมาก่อน และที่ผ่านมาบอสพอลมีความกังวลใจว่า นักร้องเรียกหญิงรายนี้จะมีเส้นสายในคณะกรรมการคุ้มครองผู้บริโภค (สคบ.) หรือไม่ แต่เมื่อเห็นคลิปนี้จึงเข้าใจว่าทำไมบอสพอลถึงมีความกังวลใจในเรื่องดังกล่าว

เมื่อผู้สื่อข่าวถามถึงกรณีของ นักการเมือง ส. ที่บอสพอลไม่ได้ดำเนินคดี ไม่ใช่การเปลี่ยนใจในภายหลัง แต่มีจุดประสงค์ไม่ดำเนินคดีตั้งแต่แรกแล้ว เพราะเป็นเพื่อนกันมีความสนิทสนมกันในระดับหนึ่ง และที่สำคัญถึงแม้จะมีคลิปเสียงของ นักการเมือง ส. ออกมาแต่บอสพอลไม่ได้จ่ายเงินให้แต่อย่างใด

เมื่อผู้สื่อข่าวถามว่าเหตุใดจึง ไม่เปิดเผยเรื่องนี้ตั้งแต่แรกที่มีข่าวและคลิปเสียง นักการเมือง ส. ออกมา นายวิฑูรย์ ยอมรับว่าเป็นความผิดของตน ที่รู้ข้อมูลนี้อยู่แล้วแต่ไม่ได้เปิดเผยต่อสื่อมวลชนตั้งแต่แรกเอง และยอมรับว่ารู้สึกเห็นใจนักการเมือง ส. ที่ต้องสูญเสียตำแหน่งทางการเมืองไปจนหมดสิ้น