---
layout: post
code: "ART24111509597FLZGS"
origin_url: "https://www.khaosod.co.th/special-stories/news_9507093"
image: "https://github.com/user-attachments/assets/db32ef82-16cc-4529-8308-d80b9d2a5153"
title: "อัพเดตภาพปัจจุบัน เคอิโงะ ซาโต เป็นน้องซากุระ สวยสะพรั่ง"
description: "อัพเดตภาพปัจจุบัน เคอิโงะ ซาโต จากเด็กน้อยอายุ 9 ขวบ ตามหาพ่อเมื่อหลายสิบปีก่อน กลายเป็นน้องซากุระ สวยสะพรั่ง เป็นสาวเต็มตัว"
category: "SPECIAL_STORIES"
language: "th"
date: 2024-11-15T13:56:36.442Z
---

# อัพเดตภาพปัจจุบัน เคอิโงะ ซาโต เป็นน้องซากุระ สวยสะพรั่ง

[![อัพเดตภาพปัจจุบัน เคอิโงะ ซาโต เป็นน้องซากุระ สวยสะพรั่ง](https://www.khaosod.co.th/wpapp/uploads/2024/11/sakura-thai-2.jpg "อัพเดตภาพปัจจุบัน เคอิโงะ ซาโต เป็นน้องซากุระ สวยสะพรั่ง")](https://www.khaosod.co.th/wpapp/uploads/2024/11/sakura-thai-2.jpg)

**อัพเดตภาพปัจจุบัน เคอิโงะ ซาโต จากเด็กน้อยอายุ 9 ขวบ ตามหาพ่อเมื่อหลายสิบปีก่อน กลายเป็นน้องซากุระ สวยสะพรั่ง เป็นสาวเต็มตัว**

หากย้อนไปเมื่อหลายสิบปีก่อน หลายคนคงเคยเห็นข่าว เด็กน้อยในวัย 9 ขวบ เดินถือรูปพ่อชาวญี่ปุ่น ชื่อว่า _“คัทซูมิ ซาโต”_ ถามหาจากนักท่องเที่ยวชาวต่างชาติ ที่มาเที่ยวในวัดท่าหลวง พระอารามหลวง จังหวัดพิจิตร เด็กชายคนนั้นชื่อว่า **_“เคอิโงะ ซาโต”_** เด็กชายลูกครึ่งไทย-ญี่ปุ่น

ปัจจุบัน เด็กชาย “เคอิโงะ ซาโต” ได้เติบโตเป็นผู้ใหญ่วัย 24 ปีและเปลี่ยนชื่อเป็น **_“ซากุระ”_** โดยเธอจบการศึกษาปริญญาตรี คณะสาธารณสุขศาสตร์ สาขาอนามัยชุมชน

[![](https://www.khaosod.co.th/wpapp/uploads/2024/11/clipboard2-horz-2-696x435.jpg)](https://www.khaosod.co.th/wpapp/uploads/2024/11/clipboard2-horz-2.jpg)

ก่อนหน้านี้ปี 2562 เคอิโงะ สร้างความฮือฮาด้วยการไปออกรายการ “GUESS MY AGE รู้หน้า ไม่รู้วัย” ในลุกส์ใหม่เป็นสาวเต็มตัว สลัดภาพเด็กชายตัวเล็กไปจนหมดสิ้น

ต่อมาปี 2565 “ซากุระ” ได้มาออกรายการตีสิบ เปิดใจว่า รู้ว่าอยากเป็นผู้หญิงตั้งแต่เด็กอนุบาล แต่ด้วยสังคมต่างจังหวัดทำให้ไม่กล้าแสดงออกมากนัก ไม่รู้จะต้องเปลี่ยนแปลงตัวเองยังไง

ชื่อซากุระ เธอตั้งขึ้นมาจากดอกซากุระ ที่เบ่งบานตามฤดูกาล เหมือนชีวิตของเธอที่ได้เหมือนเกิดใหม่ ที่ผ่านมาแม้จะมีทุนช่วงที่โด่งดังจากการตามหาพ่อ แต่ก็ไม่พอ ทำให้เธอต้องขยันมุ่งมั่นทำงานส่งตัวเองเรียน

[![](https://www.khaosod.co.th/wpapp/uploads/2024/11/cats-17-696x382.jpg)](https://www.khaosod.co.th/wpapp/uploads/2024/11/cats-17.jpg)

มีช่วงที่ไม่มีเงิน ต้องกินขนมปังปี๊บประทังชีวิต ท้อแท้จนอยากเลิกเรียน แต่ได้ครอบครัวของเพื่อนช่วยเหลือให้ทุนมาทำเสื้อผ้ามือสองขาย

ความสัมพันธ์กับคุณพ่อ ซากุระเผยว่า ยังคงติดต่อกันตลอด แม้จะอยู่คนละประเทศ ตอนแรกที่ส่งภาพตัวเองเป็นผู้หญิงไปให้พ่อดู พ่อก็อึ้งๆ ที่เปลี่ยนแปลงไปมากขนาดนี้ แต่สุดท้ายก็ยอมรับในสิ่งที่เธอเลือก