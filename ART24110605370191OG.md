---
layout: post
code: "ART24110605370191OG"
origin_url: "https://www.khaosod.co.th/special-stories/news_9492538"
image: "https://github.com/user-attachments/assets/8a3e4161-5c5a-45d5-9cad-4c98433260b9"
title: "ญี่ปุ่นเฮ ฟูจิซังมีหมวกแล้ว! ได้เห็นหิมะปกคลุมครั้งแรก หลังตกช้าสุดในรอบ130ปี"
description: "ญี่ปุ่นเฮ! ได้เห็นหิมะปกคลุมยอดภูเขาไฟฟูจิซังแล้ว หลังทำสถิติตกช้าสุดเป็นประวัติการณ์ นับว่ามาช้าสุดในรอบ 130 ปี"
category: "SPECIAL_STORIES"
language: "th"
date: 2024-11-06T05:42:05.932Z
---

# ญี่ปุ่นเฮ ฟูจิซังมีหมวกแล้ว! ได้เห็นหิมะปกคลุมครั้งแรก หลังตกช้าสุดในรอบ130ปี

[![ญี่ปุ่นเฮ ฟูจิซังมีหมวกแล้ว! ได้เห็นหิมะปกคลุมครั้งแรก หลังตกช้าสุดในรอบ130ปี](https://www.khaosod.co.th/wpapp/uploads/2024/11/fuji.jpg "ญี่ปุ่นเฮ ฟูจิซังมีหมวกแล้ว! ได้เห็นหิมะปกคลุมครั้งแรก หลังตกช้าสุดในรอบ130ปี")](https://www.khaosod.co.th/wpapp/uploads/2024/11/fuji.jpg)

**ญี่ปุ่นเฮ! ได้เห็นหิมะปกคลุมยอดภูเขาไฟฟูจิซังแล้ว หลังทำสถิติตกช้าสุดเป็นประวัติการณ์ นับว่ามาช้าสุดในรอบ 130 ปี**

เมื่อวันที่ 6 พ.ย.2567 สำนักข่าวเอเอฟพีรายงานว่า **ในที่สุดหิมะก็ตกบนยอดภูเขาไฟฟูจิแล้ว** หลังจากในเช้าวันพุธ (6 พ.ย.) นี้ ผู้คนที่อยู่ในพื้นที่และเจ้าหน้าที่ท้องถิ่นต่างแชร์รูปถ่ายของภูเขาไฟฟูจิที่ถ่ายจากหลากหลายมุม แสดงให้เห็นว่ามีหิมะปกคลุมบนยอดเขาแล้ว โดยฟูจิซังที่เป็นภูเขาไฟที่สูงที่สุดในประเทศญี่ปุ่นไร้หิมะปกคลุมมานาน เนื่องจากมีหิมะตกมาล่าช้าที่สุดเป็นประวัติการณ์ผลจากสภาพอากาศที่แปรปรวน

ทั้งนี้ โดยเฉลี่ยภูเขาไฟฟูจิจะเริ่มมีหิมะปกคลุมในวันที่ 2 ตุลาคม ซึ่งปีที่แล้วหิมะแรกที่ปกคลุมภูเขาไฟฟูจิเริ่มขึ้นในวันที่ 5 ตุลาคม แต่นักพยากรณ์อากาศชี้ว่าเนื่องจากสภาพอากาศที่อบอุ่น ทำให้**ในปีนี้จึงเห็นหิมะตกบนฟูจิซังล่าช้า ซึ่งถือว่าช้าที่สุดนับตั้งแต่เริ่มมีการบันทึกข้อมูลเปรียบเทียบมาในปี ค.ศ.1894 หรือเมื่อ 130 ปีก่อน** โดยยังทำลายสถิติเดิมก่อนหน้านี้ที่ทำไว้คือวันที่ 26 ตุลาคม รวม 2 ครั้ง ในปี ค.ศ.1955 และในปี ค.ศ.2016 กระทั่งมีผู้พบเห็นหิมะตกปกคลุมภูเขาไฟฟูจิในเช้าวันนี้

อย่างไรก็ดี สำนักงานอุตุนิยมวิทยาญี่ปุ่น (เจเอ็มเอ)ยังไม่ได้ประกาศการมีหิมะตกยอดภูเขาไฟฟูจิล่าช้าที่สุดทุบสถิติครั้งใหม่แต่อย่างใด เนื่องจากมีเมฆหมอกมากปกคลุมใกล้สถานีสังเกตการณ์ เจ้าหน้าที่รายหนึ่งกล่าวด้วยว่า ภาวะโลกร้อนเป็นหนึ่งในหลายปัจจัยที่ทำให้หิมะตกช้ากว่าที่เคย โดยอุณหภูมิในเดือนตุลาคมบนยอดภูเขาไฟฟูจินั้นอบอุ่นกว่าค่าเฉลี่ย

ขณะที่รูปถ่ายที่มีการแชร์กันซึ่งถ่ายมาจากหลายมุมโดยรอบภูเขาไฟฟูจิ แสดงให้เห็นสภาพท้องฟ้าแจ่มใสในช่วงเช้าและทำให้เห็นว่ามีหิมะปกคลุมบนยอดภูเขาไฟฟูจิแล้ว

ผู้โพสต์รูปภูเขาไฟฟูจิในเช้านี้รายหนึ่ง ซึ่งถ่ายจากสถานดูแลผู้ป่วยในเมืองฟูจิ โพสต์ว่า **“ในที่สุด หิมะแรกมาแล้ว! ภูเขาไฟฟูจิดูดีเมื่อมีหิมะ”**

![](https://www.khaosod.co.th/wpapp/uploads/2024/11/202411060055_top_img_A.jpg)

ขอบคุณ **รูปภาพจาก weathernews.jp**