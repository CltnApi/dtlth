---
layout: post
code: "ART24111205418W2T3W"
origin_url: "https://www.khaosod.co.th/sports/news_9501374"
image: "https://github.com/user-attachments/assets/b76dae76-1ee6-489e-aed1-e986df14b1d8"
title: "อิชิอิ เรียก วันชัย แบ๊กซ้าย แบงค็อก เสริมทัพทีมชาติไทย แทน เควิน"
description: "ความเคลื่อนไหวของ \"ช้างศึก\" ฟุตบอลทีมชาติไทย ชุดใหญ่ ซึ่งจะมีโปรแกรมอุ่นเครื่องงตามปฏิทินฟีฟ่าเดย์ พบกับ เลบานอน อันดับ 115 ของโลก วันที่ 14 พฤศจิกายน"
category: "SPORTS"
language: "th"
date: 2024-11-12T05:55:38.326Z
---

# อิชิอิ เรียก วันชัย แบ๊กซ้าย แบงค็อก เสริมทัพทีมชาติไทย แทน เควิน

[![อิชิอิ เรียก วันชัย แบ๊กซ้าย แบงค็อก เสริมทัพทีมชาติไทย แทน เควิน](https://www.khaosod.co.th/wpapp/uploads/2024/11/d334c1439d434b5b8ae1e57f9411a7e5.jpeg "อิชิอิ เรียก วันชัย แบ๊กซ้าย แบงค็อก เสริมทัพทีมชาติไทย แทน เควิน")](https://www.khaosod.co.th/wpapp/uploads/2024/11/d334c1439d434b5b8ae1e57f9411a7e5.jpeg)

ความเคลื่อนไหวของ “ช้างศึก” ฟุตบอลทีมชาติไทย ชุดใหญ่ ซึ่งจะมีโปรแกรมอุ่นเครื่องงตามปฏิทินฟีฟ่าเดย์ พบกับ เลบานอน อันดับ 115 ของโลก วันที่ 14 พฤศจิกายน และพบกับ ทีมชาติลาว อันดับ 187 ของโลก วันที่ 17 พฤศจิกายน ทั้งสองนัดแข่งขันที่สนามกีฬามหาวิทยาลัยธรรมศาสตร์ ศูนย์รังสิต เวลา 19.30 น.

โดยก่อนหน้านี้ เควิน ดีรมรัมย์ แบ๊กซ้ายตัวเก่งจากสโมสร “สิงห์เจ้าท่า” การท่าเรือ เอฟซี ขอถอนตัวจากทีมชาติไทย หลังจากเดินทางมารายงานตัว เมื่อวันที่ 11 พฤศจิกายน ที่ผ่านมา เนื่องจากตรวจพบอาการบาดเจ็บที่กล้ามเนื้อสะโพก และ มีเลือดคั่ง ต้องใช้เวลาในการพักฟื้น 1-2 สัปดาห์ นับเป็นการถอนตัวจากทีมชาติไทย ครั้งที่ 8 แล้ว

ล่าสุด มาซาทาดะ อิชิอิ หัวหน้าผู้ฝึกสอนทีมชาติไทย ได้เรียกตัว วันชัย จารุนงคราญ แบ๊กซ้ายจาก สโมสร ทรู แบงค็อก ยูไนเต็ด มาเสริมทัพแทน โดย วันชัย ได้เดินทางมาสมทบกับทีมชาติไทย ชุดใหญ่ ที่โรงแรม โนโวเทล ฟิวเจอร์ ปาร์ค รังสิต เป็นที่เรียบร้อยแล้ว

และจะลงฝึกซ้อมกับทีมทันทีที่ บีจี เทรนนิ่งเซ็นเตอร์ 3 จ.ปทุมธานี เตรียมความพร้อมก่อนเกมอุ่นเครื่องตามปฏิทินฟีฟ่า เดย์