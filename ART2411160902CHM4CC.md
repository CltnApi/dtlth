---
layout: post
code: "ART2411160902CHM4CC"
origin_url: "https://www.khaosod.co.th/special-stories/news_9508254"
image: "https://github.com/user-attachments/assets/a2cd30f6-251d-4293-8951-5f2bf18b49e7"
title: "ทำไปได้! ชาย 4 รายโดนจับ ปลอมเป็นหมี โจมตีรถตัวเอง เอาเงินประกัน"
description: "ชาย 4 รายโดนจับกุม ข้อหาฉ้อโกง หลังปลอมเป็นหมี โจมตีรถตัวเอง หวังเอาเงินประกัน สุดท้ายไม่รอด เตรียมติดคุก พร้อมจ่ายเงินหลายล้าน"
category: "SPECIAL_STORIES"
language: "th"
date: 2024-11-16T09:17:20.566Z
---

# ทำไปได้! ชาย 4 รายโดนจับ ปลอมเป็นหมี โจมตีรถตัวเอง เอาเงินประกัน

[![ทำไปได้! ชาย 4 รายโดนจับ ปลอมเป็นหมี โจมตีรถตัวเอง เอาเงินประกัน](https://www.khaosod.co.th/wpapp/uploads/2024/11/Bear-Claw-2.jpg "ทำไปได้! ชาย 4 รายโดนจับ ปลอมเป็นหมี โจมตีรถตัวเอง เอาเงินประกัน")](https://www.khaosod.co.th/wpapp/uploads/2024/11/Bear-Claw-2.jpg)

**ชาย 4 รายโดนจับกุม ข้อหาฉ้อโกง หลังปลอมเป็นหมี โจมตีรถตัวเอง หวังเอาเงินประกัน สุดท้ายไม่รอด เตรียมติดคุก พร้อมจ่ายเงินหลายล้าน**

สำนักข่าวต่างประเทศได้รายงาน เรื่องราวสุดประหลาดที่เกิดขึ้นในลอสแอนเจลิส สหรัฐอเมริกา หลังชาย 4 รายถูกเจ้าหน้าที่ตำรวจจับกุมข้อหาฉ้อโกงประกัน ด้วยการปลอมตัวเป็นหมี!

โดยเรื่องราวนี้เริ่มต้นขึ้นเมื่อเดือนมกราคมที่ผ่านมา ชายกลุ่มนี้ได้แจ้งว่า _มีหมีเข้าไปในรถโรลส์-รอยซ์ โกสต์ รุ่นปี 2010_ ของพวกเขาขณะที่จอดอยู่ที่ทะเลสาบแอร์โรว์เฮด รัฐแคลิฟอร์เนีย และทำให้ภายในรถได้รับความเสียหายอย่างหนัก

[![](https://www.khaosod.co.th/wpapp/uploads/2024/11/20089-696x464.jpg)](https://www.khaosod.co.th/wpapp/uploads/2024/11/20089.jpg)

พื้นที่ดังกล่าวตั้งอยู่ในเมืองซานเบอร์นาดิโน ซึ่งเป็นภูมิภาคที่มีประชากรหมีดำจำนวนมาก อย่างไรก็ตามวิดีโอที่ผู้ต้องสงสัยส่งให้กับบริษัทประกันนั้นค่อนข้างน่าสงสัย

ภาพดังกล่าวแสดงให้เห็นหมีสีน้ำตาลตัวหนึ่งเข้าไปในเบาะหลังของรถโรลส์-รอยซ์และข่วนเบาะ _แต่กรมประมงและสัตว์ป่าของรัฐแคลิฟอร์เนียระบุว่าหมีชนิดเดียวในรัฐนี้คือหมีดำ_ และการเคลื่อนไหวของมันก็ไม่เหมือนหมีปกติ

หลังจากตรวจสอบวิดีโออย่างละเอียดแล้ว เจ้าหน้าที่ตำรวจและนักชีววิทยาเห็นตรงกันว่าหมีเป็นมนุษย์สวมชุดหมี

ต่อมาเจ้าหน้าที่สืบสวนพบว่าผู้ต้องสงสัยทั้ง 4 คนได้ยื่นคำร้องเรียกร้องค่าสินไหมทดแทนประกันภัยอีก 2 รายการที่เกี่ยวข้องกับการที่หมีโจมตีรถหรูคันอื่นๆ ได้แก่ Mercedes G63 AMG ปี 2015 และ Mercedes E350 ปี 2022

เจ้าหน้าที่ตำรวจรัฐแคลิฟอร์เนียจึงได้เข้าค้นบ้านของผู้ต้องสงสัยทั้ง 4 คน และพบชุดหมีที่มีหัวเป็นขน อุ้งเท้า และเครื่องมือโลหะที่มีลักษณะเหมือนกรงเล็บที่ใช้สร้างความเสียหาย

ปัจจุบัน คดีนี้อยู่ระหว่างการพิจารณาอีกครั้ง หากพบว่ามีความผิด ผู้ต้องสงสัยทั้ง 4 คนอาจต้องติดคุกพร้อมจ่ายเงินเกือบ 142,000 ดอลลาร์ (ประมาณ 4.9 ล้านบาท)

**ที่มา: [odditycentral](https://www.odditycentral.com/news/four-people-arrested-for-using-bear-suit-to-fake-bear-attacks-on-their-vehicles-and-claim-insurance.html)**