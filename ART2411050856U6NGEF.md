---
layout: post
code: "ART2411050856U6NGEF"
origin_url: "https://www.khaosod.co.th/entertainment/news_9491371"
image: "https://github.com/user-attachments/assets/ef43e709-7d63-4e40-a019-4382943a13d8"
title: "‘พอร์ช-อาม’ คู่รัก LGBTQ เปิดฤกษ์แต่งปีหน้า ตื่นเต้นเฝ้ารอมา 11 ปี"
description: "‘พอร์ช-อาม’ คู่รักดารา LGBTQ เปิดฤกษ์แต่งปีหน้า พร้อมจดทะเบียนหลัง “กม.สมรสเท่าเทียม” บังคับใช้ ตื่นเต้นเฝ้ารอมา 11 ปี"
category: "ENTERTAINMENT"
language: "th"
date: 2024-11-05T11:11:11.539Z
---

# ‘พอร์ช-อาม’ คู่รัก LGBTQ เปิดฤกษ์แต่งปีหน้า ตื่นเต้นเฝ้ารอมา 11 ปี

[![‘พอร์ช-อาม’ คู่รัก LGBTQ เปิดฤกษ์แต่งปีหน้า ตื่นเต้นเฝ้ารอมา 11 ปี](https://www.khaosod.co.th/wpapp/uploads/2024/11/apppp111.jpg "‘พอร์ช-อาม’ คู่รัก LGBTQ เปิดฤกษ์แต่งปีหน้า ตื่นเต้นเฝ้ารอมา 11 ปี")](https://www.khaosod.co.th/wpapp/uploads/2024/11/apppp111.jpg)

_**‘พอร์ช-อาม’ คู่รักดารา LGBTQ เปิดฤกษ์แต่งปีหน้า พร้อมจดทะเบียนหลัง “กม.สมรสเท่าเทียม” บังคับใช้ ตื่นเต้นเฝ้ารอมา 11 ปี**_

วันที่ 5 พ.ย.2567 ที่ บริษัท แบรนด์ธิงค์ จํากัด ย่านอารีย์ สองนักแสดงหนุ่ม **พอร์ช อภิวัฒน์ อภิวัฒน์เสรี** และ **อาม สัพพัญญู ปนาทกุล** ซึ่งเป็นคู่รัก LGBTQ ในชีวิตจริง ได้ให้สัมภาษณ์ในงานบวงสรวงซีรีส์ _**“Caged Again บอกกรงๆ ว่ารักเธอ”**_ ผลงานจาก WeTV Original ถึงแพลนแต่งงาน หลังคลิปคุกเข่าขอแต่งงานของทั้งคู่เป็นไวรัลเมื่อ 10 ปีที่แล้ว

[![](https://www.khaosod.co.th/wpapp/uploads/2024/11/4444444444444-3.jpg)](https://www.khaosod.co.th/wpapp/uploads/2024/11/4444444444444-3.jpg)

**อัพเดตงานแต่งหน่อย?**

**อาม –** _“กฎหมายสมรสเท่าเทียมมีผลบังคับใช้ในวันที่ 22 ม.ค.2568 เราสองคนก็เตรียมตัวจดทะเบียนสมรสกันแน่นอน ส่วนงานแต่งก็ล็อกวันเรียบร้อยแล้วคือวันที่ 10 ม.ค.2568_ พูดง่ายๆ คือแต่งเสร็จแล้ว หลังจากนั้นอีก 10 กว่ากันก็ไปจะจดทะเบียนเลย”

**พอร์ช –** “ถามว่าเตรียมตัวไปถึงไหนแล้ว เอาจริงๆ ก็ยังมีอีกหลายอย่างที่ต้องเตรียม แล้วที่เคยได้ยินมาว่าเวลาแต่งงานมันเครียดขนาดนี้ จริงทุกอย่างเลยครับ ในความรู้สึกผมสิ่งที่ซีเรียสที่สุด คืออยากให้แขกทุกคนที่มารู้สึกดีมีความสุขไปกับเรา”

ADVERTISEMENT

[![](https://www.khaosod.co.th/wpapp/uploads/2024/11/3333333333333333.jpg)](https://www.khaosod.co.th/wpapp/uploads/2024/11/3333333333333333.jpg)

**อาม –** “เครียดมาก ทุกวันนี้นอนกันตี3 ตี4 เพราะกลับบ้านมาแล้วลองมานั่งเช็กลิสต์ว่าอะไรที่เราเตรียมแล้วบ้าง อะไรที่ยังขาด บอกเลยหัวฟูมาก สิ่งที่เครียดสุดคือทะเลาะกันนี่แหละเพราะเลือกไม่ได้ บางอย่างก็ชอบไม่เหมือนกัน ต้องใช้เวลาถกกันพอสมควรเพื่อจะหาทางออกที่ดีที่สุด”

**ฤกษ์แต่งเป็นฤกษ์สะดวกหรือมูเตลูมา?**

**อาม –** “10 ม.ค.2568 ไม่ได้โบ้ๆ เบ้ๆ แต่มีที่มาที่ไป”

**พอร์ช –** “คืออาจจะไม่ใช่ฤกษ์ที่เป็นทางศาสนา _แต่เป็นฤกษ์ที่ผมเคยขอเขาแต่งงานไว้เมื่อ 10 ปีที่แล้วในวันที่ 10 ม.ค.2557 แล้ว 10 ม.ค.2568 เราก็จะจัดงานแต่งงานกัน เท่ากับครบรอบ 11 ปีที่ขอเขาแต่งงานครับ”_

[![](https://www.khaosod.co.th/wpapp/uploads/2024/11/11111111111-2.jpg)](https://www.khaosod.co.th/wpapp/uploads/2024/11/11111111111-2.jpg)

**ธีมงานเป็นยังไง?**

**พอร์ช –** “ถ้าเป็นสีในงานเราเลือกเป็นดำกับทอง อาจจะต่างจากงานแต่งงานอื่นๆ เหตุผลที่เลือกสีดำเพราะเราชอบเหมือนกัน แล้วสีดำเป็นสีของความรักอมตะ”

**อาม –** “ถ้าถามเรื่องโชคลางก็เชื่อแหละ แต่เรามองว่าเราทำทุกอย่างด้วยความตั้งใจจริงๆ รวมถึงขนบหรือใดใดที่เราพยายามออกมาจากกรอบเดิมๆ ด้วย เลยทำให้มองเรื่องธีมหรือสีในงานว่าเราเอาตามความชอบของเราดีกว่า”

[![](https://www.khaosod.co.th/wpapp/uploads/2024/11/77777777777777-2.jpg)](https://www.khaosod.co.th/wpapp/uploads/2024/11/77777777777777-2.jpg)

**ความตื่นเต้นยังมีอยู่ไหม เพราะขอแต่งงานกันมานานมาก?**

**พอร์ช –** “มันยิ่งตื่นเต้นมากขึ้นๆ ยิ่งใกล้วันก็ยิ่งตื่นเต้น ด้วยไทม์ไลน์มันงวดๆๆ เข้ามา บางอย่างที่เราแพลนไว้ว่าทัน มันเริ่มแบบจะทันจริงๆ ใช่มั้ย”

**จากรูปไวรัล 10 ปีที่แล้ว ต้นปีหน้างานแต่งจะเกิดขึ้นจริง แฟนๆ ที่รอลุ้นกันมาก็ดีใจ?**

**พอร์ช –** “อันนี้ต้องขอบคุณมากๆ เลย แต่อย่างแรกคือรู้สึกว่ามันได้เกิดขึ้นสักทีนะ กฎหมายรับรองจริงๆ แล้วสักที เราอยากให้ทุกคนมีความรักที่เท่าเทียมกัน วันนี้ความรักคือความรัก ได้รับการยอมรับกันแล้ว”

[![](https://www.khaosod.co.th/wpapp/uploads/2024/11/222222222222-2.jpg)](https://www.khaosod.co.th/wpapp/uploads/2024/11/222222222222-2.jpg)

**อาม –** “ถึงเวลาแล้วที่_ทุกคนที่เห็นเราเมื่อ 10 ปีที่แล้วตอนคุกเข่าขอแต่งงาน เขาเป็นพยานรักมาให้เรามาอย่างยาวนาน วันนี้เกิดขึ้นจริงแล้ว อย่างที่พี่พอร์ชบอกทุกอย่างเหมือนมันโล่งและได้ปลดปล่อยกรอบหรือพันธนาการที่ว่าเราคุกเข่าขอแต่งงานกันมาแล้ว แต่เรายังแต่งงานกันไม่ได้สักที แต่วันนี้แหละคือวันที่เราแต่งงานกันได้อย่างถูกต้องตามกฎหมาย_ เรามองว่ามันเป็นหมุดหมายที่สำคัญของสังคมไทยเลยว่า LGBTQ สามารถแต่งงานกันได้ถูกต้องตามกฎหมายแล้ว”

**ในขั้นตอนพิธีการมีอะไรเซอร์ไพรส์ไหม?**

**พอร์ช –** “มีแน่นอน เรียกว่าเป็นขนบธรรมเนียมที่ทำนี่แหละ แต่มันจะเพิ่มเติมอะไรลงไปให้มีความเท่าเทียมกัน คีย์เวิร์ดคือความเท่าเทียมและการออกมานอกกรอบครับ”

[![](https://www.khaosod.co.th/wpapp/uploads/2024/11/88888888888.jpg)](https://www.khaosod.co.th/wpapp/uploads/2024/11/88888888888.jpg)

**หลายคนแซว 10 ปีผ่านไป แต่หน้าทั้งสองคนไม่เปลี่ยนเลย?**

**พอร์ช –** “อันนี้ต้องรีบกราบขอบคุณเลย รักกันเยอะๆ จะได้สดใสครับ”

**อาม –** “หรือไม่ก็กินเด็กแบบพี่พอร์ชครับ(ยิ้ม)”

**คู่เราใช้ชีวิตด้วยกันมาอยู่แล้ว แต่หลังจากนี้จะเป็นการใช้ชีวิตคู่ที่เป็นทางการขึ้น คิดว่าจะมีอะไรเปลี่ยนไปไหม?**

**พอร์ช –** “หลักๆ แล้วคงไม่เปลี่ยน เพราะอยู่ด้วยกันมาปีหน้าก็ครบ 17 ปีแล้ว ฉะนั้นรวมๆ แล้วไม่เปลี่ยนไป _แต่มันจะเปลี่ยนในเรื่องความรู้สึกมากกว่า_ เอาจริงๆ อย่างทุกวันนี้ก็เริ่มเปลี่ยนแล้ว เราสามารถเดินห้างแล้วจับมือกันด้วยความสบายใจว่าอย่างน้อยกฎหมายก็ยอมรับความรักของเรา _นอกนั้นก็จะเป็นเรื่องว่าเราสามารถทำธุรกิจกันโดยที่เป็นชื่อของเรา เราจะเปลี่ยนนามสกุลกันไหม หรือเราจะมีบ้านด้วยกันได้อย่างรู้สึกปลอดภัยขึ้น”_

[![](https://www.khaosod.co.th/wpapp/uploads/2024/11/5555555555555-2.jpg)](https://www.khaosod.co.th/wpapp/uploads/2024/11/5555555555555-2.jpg)

**อาม –** “เรื่องเปลี่ยนนามสกุล ตอนนี้ยังคิดไม่จบเลยว่าอามจะเปลี่ยนไปใช้นามสกุลพี่พอร์ช หรือพี่พอร์ชเปลี่ยนมาใช้นามสกุลอาม หรือจะใช้ทั้ง 2 นามสกุล คือมันสามารถทำได้หมด”

**ฝากถึงคู่รักอื่นๆ ว่าดูแลความรักยังไงให้ยาวนานมาจนจะเข้าปีที่ 17 แล้ว?**

**พอร์ช –** “ผมว่ามันสำคัญที่ตั้งใจไว้ยังไง ถ้าเราอยากดำเนินชีวิตไปด้วยกันโดยที่มีเขาอยู่ข้างๆ เปรียบเหมือนการขับรถออกจากบ้าน ถ้าเรามีจุดหมายที่มั่นคง ไม่ว่าจะเจอฝนตก น้ำท่วม ถนนไม่ดี มันไม่ได้แปลว่าเราจะวกรถกลับบ้านเสมอ ยังไงถ้าจุดหมายเรามั่นคงแล้วเราก็จะไป”

[![](https://www.khaosod.co.th/wpapp/uploads/2024/11/999999999999.jpg)](https://www.khaosod.co.th/wpapp/uploads/2024/11/999999999999.jpg)

**อาม –** “ส่วนตัวมองว่าความเข้าใจเป็นเรื่องสำคัญ พอเราเข้าใจกันแล้วว่าเรามีจุดหมายปลายทางที่ชัดเจนแล้วว่าอยากคบกันไปจนแก่จนเฒ่า ต่อจากนั้นก็จะทำยังไงเพื่อไปถึงตรงนั้นให้ได้ แล้วถ้ามันเกิดอุปสรรคขึ้นระหว่างทางก็อย่าไปย่อท้อ เข้าใจรับรู้แก้ไขและไปต่อ”