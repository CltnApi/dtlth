---
layout: post
code: "ART2411191202EVFKXJ"
origin_url: "https://www.khaosod.co.th/sports/news_9512818"
image: "https://github.com/user-attachments/assets/3c2750cb-2727-4c9a-8334-629936b85b30"
title: "ทีมมีอาวุธพร้อม - คาร์สลีย์มั่นใจ ทูเคิล สามารถนำอังกฤษคว้าแชมป์โลกได้"
description: "ลี คาร์สลีย์ มั่นใจว่าอังกฤษมีความเพียบพร้อมพอจะคว้าแชมป์ฟุตบอลโลกมาครองได้ภายใต้การคุมทัพของ โธมัส ทูเคิล ซึ่งจะมาทำงานแบบเต็มตัวต่อไป"
category: "SPORTS"
language: "th"
date: 2024-11-19T12:07:52.984Z
---

# ทีมมีอาวุธพร้อม - คาร์สลีย์มั่นใจ ทูเคิล สามารถนำอังกฤษคว้าแชมป์โลกได้

[![ทีมมีอาวุธพร้อม - คาร์สลีย์มั่นใจ ทูเคิล สามารถนำอังกฤษคว้าแชมป์โลกได้](https://www.khaosod.co.th/wpapp/uploads/2024/11/ทูเคิล.jpg "ทีมมีอาวุธพร้อม - คาร์สลีย์มั่นใจ ทูเคิล สามารถนำอังกฤษคว้าแชมป์โลกได้")](https://www.khaosod.co.th/wpapp/uploads/2024/11/ทูเคิล.jpg)

ลี คาร์สลีย์ รักษาการผู้จัดการทีม “สิงโตคำราม”อังกฤษ แสดงความมั่นใจว่าทีมมีความเพียบพร้อมพอจะคว้าแชมป์ฟุตบอลโลกมาครองได้ภายใต้การคุมทัพของ โธมัส ทูเคิล ซึ่งจะมารับไม้ทำงานแบบเต็มตัวต่อไป

สำหรับคาร์สลีย์ผ่านพ้นหน้าที่รักษาการด้วยการคุมอังกฤษลงเตะเกมยูฟ่า เนชันส์ ลีก 2024-25 ไปทั้งหมด 6 นัด ชนะ 5 เสมอ 1 แต่ก็ดีพอที่จะทำให้ทีมเลื่อนชั้นจากลีกบีสู่ลีกเอในฤดูกาลหน้า โดยหลังจากนี้ทูเคิลจะมาสานงานต่อตั้งแต่เดือนมกราคม 2025 เป็นต้นไป

คาร์สลีย์กล่าวว่า “ผมคิดว่าเราอยู่ในจุดที่ดีพอจะคว้าแชมป์โลก เรามีความสามารถที่จะทำเช่นนั้นได้ ตอนนี้นักเตะอยู่ในจุดที่ดีทั้งทางร่างกายและจิตใจ เรามีองค์ประกอบครบแล้ว เหลือแต่ต้องหาจุดลงตัวให้ได้

จำนวนผู้เล่นที่โธมัสเลือกใช้ได้มีเพิ่มขึ้น เราจะรวบรวมความคิดเห็นที่มีประโยชน์จากบรรดาผู้เล่นและทีมงานเพื่อนำมาเสนอกับเขา จากนั้นเราจะถอยออกมาเพื่อคอยหนุนหลังเขา”