---
layout: post
code: "ART24111814021YVY9I"
origin_url: "https://www.khaosod.co.th/special-stories/news_9511341"
image: "https://github.com/user-attachments/assets/fbf6bccd-0b45-4c07-86e0-64b11ef4cecb"
title: "หนุ่มขับเทสล่าหัวร้อน อ้างทะเลาะแฟน เผยเครียดจนเข้า รพ. รถก็ยืมคนอื่นมา"
description: "หนุ่มขับเทสล่าหัวร้อน อ้างทะเลาะแฟน เผยเครียดกินนอนไม่ได้ จนเข้า รพ. รถก็ยืมคนอื่นมา น้อมรับผิด จะไม่ทำอีก ต้องมีสติกว่านี้"
category: "SPECIAL_STORIES"
language: "th"
date: 2024-11-18T14:11:25.161Z
---

# หนุ่มขับเทสล่าหัวร้อน อ้างทะเลาะแฟน เผยเครียดจนเข้า รพ. รถก็ยืมคนอื่นมา

[![หนุ่มขับเทสล่าหัวร้อน อ้างทะเลาะแฟน เผยเครียดจนเข้า รพ. รถก็ยืมคนอื่นมา](https://www.khaosod.co.th/wpapp/uploads/2024/11/tesla-1.jpg "หนุ่มขับเทสล่าหัวร้อน อ้างทะเลาะแฟน เผยเครียดจนเข้า รพ. รถก็ยืมคนอื่นมา")](https://www.khaosod.co.th/wpapp/uploads/2024/11/tesla-1.jpg)

**หนุ่มขับเทสล่าหัวร้อน อ้างทะเลาะแฟน เผยเครียดกินนอนไม่ได้ จนเข้า รพ. รถก็ยืมคนอื่นมา น้อมรับผิด จะไม่ทำอีก ต้องมีสติกว่านี้**

ภายหลังเพจ ควายหลุดถนน v1 เผยแพร่คลิปรถยนต์เทสล่า สีขาว ขับในลักษณะปาดซ้ายปาดขวารถคันอื่นบนทางด่วน สร้างความหวาดเสียวให้กับผู้ใช้รถใช้ถนน จากที่อยู่เลนซ้ายสุด พยายามปาดเข้าเลนขวาอย่างกะทันหัน แต่รถทางขวาไม่ยินยอม หลังจากนั้นมีการแซงขึ้นมาอยู่ด้านหน้า ก่อนเบรกกะทันหันหลายครั้ง ถอยหน้า ถอยหลัง และจอดแช่อยู่นาน

ต่อมาทนายเจ้าของรถ นำรถที่ก่อเหตุมามอบให้ตำรวจ กก.2 บก.จร. ตรวจสอบ ขณะที่นายปิติพัฒน์ (สงวนนามสกุล) ผู้ขับขี่รถ ได้เดินทางเข้าพบพนักงานสอบสวน ที่งานศูนย์ควบคุมการจราจรด่วน 2 กก.2 บก.จร. จากนั้นพนักงานสอบสวนแจ้งข้อหา “ขับรถไม่คำนึงถึงความปลอดภัยหรือความเดือดร้อนของผู้อื่น” พร้อมยึดรถยนต์ฯ ไว้เป็นของกลาง

วันที่ 18 พ.ย. 2567 [**เพจ สรยุทธ สุทัศนะจินดา กรรมกรข่าว**](https://www.facebook.com/sorrayuth9115?__cft__[0]=AZWymjMa-tsRPpKgiY--BC1TLvXc0w5B8-9DZUZ5b7Db05rSERHdLpKY0IoOO6zaRNBEqSCswwHeUTukj6VvAu4_mnZTKuqycPa-vY0PNTYc_MDpycmWFcZLFoO8nnWsgJ20ZpMfLm9l17hHPTIikd1ywTnLMixR6F7PnYvQERcHS50AxhOSwe-ibAMXDDbXs_4&__tn__=-UC%2CP-R) ได้โพสต์ข้อความที่ผู้สื่อข่าว**เรื่องเล่าเช้านี้**คุยกับคนขับรถเทสล่า ระบุว่า รู้สึกผิดมากๆ เหตุการณ์ที่เกิดขึ้นทำให้เสียใจมาก สาเหตุเนื่องจากมีปากเสียงกับแฟน ซึ่งนั่งมาในรถด้วยกัน ทำให้เกิดอารมณ์ชั่ววูบ ขณะนั้นรถคู่กรณีบีบแตรใส่ ตนมีอารมณ์อยู่แล้วจึงประชดแฟน ท้าทายแฟนว่าจะให้รถชนเลยมั้ย ด้วยการขับรถตามคลิปที่ปรากฏ ยืนยันไม่ได้โกรธหรือแค้นคู่กรณี

คนขับรถเทสล่า กล่าวว่า ส่วนรถเทสล่าสีขาวที่นำมาขับ ไม่ใช่รถของตน แต่เป็นของคู่ค้าหรือคนที่ทำธุรกิจเต็นท์รถมือสองด้วยกัน ซึ่งเป็นผู้ครอบครองรถ ตนขอยืมมาใช้ หลังจากเกิดเหตุตนไม่เคยดูคลิปที่แชร์ตามเน็ตจนจบ เพราะรับไม่ได้กับสิ่งที่ตนทำ และมีผลกระทบทำให้ธุรกิจเสียหาย ทำให้เสื่อมเสียชื่อเสียงทางสังคมไปหมดแล้ว ตนตระหนักว่าไม่ควรทำในสิ่งนั้นอีก

คนขับรถเทสล่า กล่าวอีกว่า หลังเกิดเหตุ ตนได้เข้าให้การกับตำรวจเรียบร้อยแล้ว ซึ่งเจ้าหน้าที่ได้เรียกไปรับทราบข้อกล่าวหาดำเนินคดีตามกฎหมาย ยินดีน้อมรับทุกข้อกล่าวหาเพราะทำผิดจริงๆ ทำผิดก็ต้องได้รับโทษ ที่ผ่านมาไม่เคยขับรถหัวร้อนแบบนี้

คนขับรถเทสล่า กล่าวต่อว่า ยอมรับว่ามีอาการเครียดจนกินอะไรไม่ได้ หมดแรง ไม่ได้นอน มีคนเอาเบอร์จากหน้าเพจ โทรมาด่าพ่อล่อแม่ ด่าครอบครัว จนตนเองต้องเข้าโรงพยาบาล แต่ตนก็น้อมรับ ตนควรจะมีสติมากกว่านี้ อยากจะขอโทษทุกคนที่เกี่ยวข้อง รวมถึงคู่กรณีด้วย มันแย่มาก ส่วนเจ้าของรถหลังทราบเรื่องก็ตำหนิตน ไม่พอใจกับสิ่งที่ตนทำ