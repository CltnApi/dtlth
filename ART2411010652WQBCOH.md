---
layout: post
code: "ART2411010652WQBCOH"
origin_url: "https://www.khaosod.co.th/entertainment/news_9484486"
image: "https://github.com/user-attachments/assets/b0cf7a4b-62bd-41fd-9a60-de393ec421f1"
title: "เสาร์สด - ‘ฐิสา-เปรี้ยว’จับคู่ฟาด! ‘เล่ห์ร้ายเกมลวง’ดราม่าจุกๆ"
description: "คอละครช่อง 7HD เตรียมล้างตารอชมเรื่องราวสุดแซ่บของละครแนวดราม่าเชือดเฉือน “เล่ห์ร้ายเกมลวง” จากค่าย มงคลดี โปรดักชั่น ที่สร้างจากบทประพันธ์"
category: "ENTERTAINMENT"
language: "th"
date: 2024-11-01T14:38:47.799Z
---

# เสาร์สด - ‘ฐิสา-เปรี้ยว’จับคู่ฟาด! ‘เล่ห์ร้ายเกมลวง’ดราม่าจุกๆ

[![เสาร์สด - ‘ฐิสา-เปรี้ยว’จับคู่ฟาด! ‘เล่ห์ร้ายเกมลวง’ดราม่าจุกๆ](https://www.khaosod.co.th/wpapp/uploads/2024/10/sss-3-scaled.jpg "เสาร์สด - ‘ฐิสา-เปรี้ยว’จับคู่ฟาด! ‘เล่ห์ร้ายเกมลวง’ดราม่าจุกๆ")](https://www.khaosod.co.th/wpapp/uploads/2024/10/sss-3-scaled.jpg)

คอละครช่อง 7HD เตรียมล้างตารอชมเรื่องราวสุดแซ่บของละครแนวดราม่าเชือดเฉือน **“เล่ห์ร้ายเกมลวง”** จากค่าย มงคลดี โปรดักชั่น ที่สร้างจากบทประพันธ์และบทโทรทัศน์ของ **เฌอณฎา/ พรรดาว** กำกับการแสดงโดย **‘เติ้ล’ ตะวัน จารุจินดา**

![เสาร์สด](https://www.khaosod.co.th/wpapp/uploads/2024/10/s008-696x464.jpg)

พบการปะทะบทบาทของ 2 นางเอกสาว **‘ฐิสา’ วริฏฐิสา ลิ้มธรรมมหิศร** กับ **‘เปรี้ยว’ ทัศนียา การสมนุช** ที่เปิดศึกฟาดฟัน หักเหลี่ยมเฉือนคมทั้งเรื่องงานและความรัก ด้วยการสวมบท **‘พัชณิน’** และ **‘อิงดาว’** สองดาราดัง แถมยังเป็นการพบกันครั้งแรกกับพระเอก **‘โดนัท’ ภัทรพลฒ์ เดชพงษ์วรานนท์** ในบท **‘ธาม’** นักธุรกิจหนุ่มไฟแรง ที่มีทั้งความลับและความแค้น จนเข้ามาอยู่ในเกมของสองสาว

![เสาร์สด](https://www.khaosod.co.th/wpapp/uploads/2024/10/s06-3-696x464.jpg)

นอกจากนี้ยังมี **‘เบน’ สันติราษฎร์ กุลนพเกียรติ** ซึ่งพลิกบทบาทจากบทชายหนุ่มแสนดี มาเป็น **‘ทวีรัฐ’** สามีตัวร้ายของพัชณิน ที่พร้อมทำทุกอย่างเพื่อผลประโยชน์ของตัวเอง

![เสาร์สด](https://www.khaosod.co.th/wpapp/uploads/2024/10/s07-2-696x486.jpg)

ADVERTISEMENT

และการประกบคู่กันอีกครั้งของ **‘ชิงชิง’ คริษฐา สังสะโอภาส** ในบท **‘ชมพูนุช’** สาวน้อยสู้ชีวิตที่เกือบต้องมอดไหม้เพราะไฟแค้น กับ **‘แทนตะวัน ทัดเดโอ’** ในบท **‘เจนภพ’** ทายาทนักธุรกิจพันล้านที่ต้องมาเรียนรู้ชีวิตและความหมายของคำว่ารักแท้

![เสาร์สด](https://www.khaosod.co.th/wpapp/uploads/2024/10/s08-696x464.jpg)

ร่วมด้วยนักแสดงมากฝีมือ อาทิ **เฌอลีนน์ สตาฟฟี่ (เอวา), อิงฟ้า เกตุคำ (จริญญา), ภวัต สิริธีรภัคกุล (ภูเมธ), ปริยชาต ศรีสุธรรม (ลูกตาล), พันธ์วริศ วงศ์สกุล (คุณกาน), จิรัฎฐ์ อุ่นแก้ว (กีกี้), ปริษา ทนาวิวัฒน์ (รตี), ณภัทร์ ประคองทรัพย์ (ชัช), ชาลิสา ชาว์บ (ตรีฉัตร)** ฯลฯ

![เสาร์สด](https://www.khaosod.co.th/wpapp/uploads/2024/10/s03-3-696x464.jpg)

**“เล่ห์ร้ายเกมลวง”** เป็นเรื่องราวการฟาดฟันและเกมการแก้แค้นระหว่าง **พัชณิน (ฐิสา)** และ **อิงดาว (เปรี้ยว)** สองสาวนักแสดงชื่อดังที่เคยเป็นเพื่อนสนิทกัน ได้เริ่มต้นขึ้น เมื่อชีวิตแต่งงานที่แสนเพอร์เฟ็กต์ของพัชณินกลับกลายเป็นยาขม เพราะความจริงที่ว่า **ทวีรัฐ (เบน)** สามีสุดที่รัก แต่งงานกับเธอเพราะสมบัติ แถมยังเล่นชู้กับศัตรูคู่อาฆาตและร่วมมือกันทำให้เธอสูญเสียทุกอย่างในชีวิต แต่หมากเกมนี้ไม่ได้มีแค่พวกเขา ยังมี **ธาม (โดนัท)** นักธุรกิจหนุ่มไฟแรงผู้มีความแค้นเข้ามาพัวพัน ปั่นป่วนหัวใจสาวๆ รวมทั้ง **ชมพูนุช (ชิงชิง)** สาวน้อยสู้ชีวิตที่เกือบต้องหลงเดินทางผิด เพราะความแค้นที่เธอไม่ได้ก่อ บทสรุปของเกมนี้ อาจไม่มีผู้ชนะ และนำมาซึ่งการสูญเสียที่ยากจะหวนคืน

![เสาร์สด](https://www.khaosod.co.th/wpapp/uploads/2024/10/s01-5-696x464.jpg)

![เสาร์สด](https://www.khaosod.co.th/wpapp/uploads/2024/10/s09-464x696.jpg)

ทั้งนี้ สองนางเอกสาวได้มาเปิดใจถึงการมารับบทบาทในเรื่อง โดย **‘ฐิสา วริฏฐิสา’** เล่าก่อนว่า “เรื่องนี้ ฐิสารับบท พัชณิน คาแร็กเตอร์เป็นคนตรงไปตรงมา ซื่อสัตย์ รักความถูกต้อง ไม่ยอมใคร ในเรื่องแต่ละฉากที่ต้องปะทะกับเปรี้ยว ยากทั้งนั้นเลยค่ะ ตัวละครที่พวกเราแสดงเขาจะไม่ยอมกัน เราต้องปะทะกันทั้งเรื่อง แต่เราค่อนข้างสนิทกัน เคยเล่นละครด้วยกันมาก่อนใน เพลิงพระนาง เลยทำงานง่าย มันจะยากตรงตัวฉาก ตัวบท ในแต่ละซีนที่ต้องใช้อารมณ์เยอะ บทพูดยาว และต้องฟาดฟันกันตลอดมากกว่า

และก็เป็นครั้งแรกที่ได้ร่วมงานกับโดนัทและพี่เบนค่ะ จริงๆ ก็รู้จักทั้งคู่อยู่แล้ว เพียงแต่ยังไม่เคยร่วมงาน ได้ทำงานด้วยกันก็สนุกดีค่ะ เป็นบรรยากาศการทำงานใหม่ๆ ฝากเป็นกำลังใจให้พวกเราทุกคนด้วยนะคะ”

![เสาร์สด](https://www.khaosod.co.th/wpapp/uploads/2024/10/s02-5-696x507.jpg)

ด้าน **‘เปรี้ยว ทัศนียา’** เผยว่า “เรื่องนี้ เปรี้ยวรับบท อิงดาว คาแร็กเตอร์เป็นคนมีความทะเยอทะยาน อยากได้อยากมี ไม่ยอมคน จริงๆ เขาเป็นคนน่าสงสารนะคะ เพราะมีปมเบื้องหลังที่ทำให้ต้องแสดงตัวตนอีกแง่มุมออกมา แต่ยังไม่อยากสปอยล์ อยากให้ไปตามดูกันว่าจริงๆ เป็นตัวละครที่มีคาแร็กเตอร์ที่ไม่สามารถบอกให้ทุกคนรู้ได้ทั้งหมด ละครเรื่องนี้ บทของทุกคน ทุกตัวละคร ท้าทายหมดเลยค่ะ

![เสาร์สด](https://www.khaosod.co.th/wpapp/uploads/2024/10/s04-3-696x464.jpg)

แล้วเรื่องนี้เปรี้ยวต้องปะทะกับพี่ฐิสาทั้งเรื่อง ถามว่ายากไหม คือมันไม่เหมือนตอนเรื่อง เพลิงพระนาง ที่เปรี้ยวจะเป็นคนกดพี่ฐิสาอย่างเดียว แต่เรื่องนี้พี่ฐิสาจะไม่ยอมเปรี้ยว มีการปะทะกัน ทั้งซีนอารมณ์ที่เข้มข้น บางซีนก็จิกกัดกันถึงพริกถึงขิงมาก อยากให้ติดตามดูกันค่ะ”

**ติดตามชมละคร “เล่ห์ร้ายเกมลวง” ทุกวันเสาร์-อาทิตย์ เวลา 20.30 น. เริ่มเสาร์ที่ 2 พฤศจิกายนนี้ ทางช่อง 7HD ดูทีวีกด 35 เว็บไซต์ www.ch7.com และชมย้อนหลังทาง NETFLIX**