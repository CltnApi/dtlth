---
layout: post
code: "ART2411290402YOJ6LF"
origin_url: "https://www.khaosod.co.th/breaking-news/news_9526664"
image: "https://github.com/user-attachments/assets/c4e91ca9-a763-4a1b-b903-dce3fbede650"
title: "สุริยะ สั่งสอบสาเหตุ คานเหล็กถล่ม ฮึ่มลดชั้นผู้รับเหมา รับถนนพระราม2 เสร็จไม่ทันมิ.ย.68"
description: "“สุริยะ” สั่งสอบสาเหตุ คานเหล็กถล่ม ฮึ่มออกมาตรการ ตัดคะแนนลดชั้นผู้รับเหมา​ ห้ามรับงาน​ 2 ปี​ รับ ถนนพระราม 2 เสร็จไม่ทัน มิ.ย. 68 "
category: "HOT_NEWS"
language: "th"
date: 2024-11-29T04:20:37.444Z
---

# สุริยะ สั่งสอบสาเหตุ คานเหล็กถล่ม ฮึ่มลดชั้นผู้รับเหมา รับถนนพระราม2 เสร็จไม่ทันมิ.ย.68

[![สุริยะ สั่งสอบสาเหตุ คานเหล็กถล่ม ฮึ่มลดชั้นผู้รับเหมา รับถนนพระราม2 เสร็จไม่ทันมิ.ย.68](https://www.khaosod.co.th/wpapp/uploads/2024/11/sry1.jpg "สุริยะ สั่งสอบสาเหตุ คานเหล็กถล่ม ฮึ่มลดชั้นผู้รับเหมา รับถนนพระราม2 เสร็จไม่ทันมิ.ย.68")](https://www.khaosod.co.th/wpapp/uploads/2024/11/sry1.jpg)

**“สุริยะ” สั่งสอบสาเหตุ คานเหล็กถล่ม ฮึ่มออกมาตรการ ตัดคะแนนลดชั้นผู้รับเหมา​ ห้ามรับงาน​ 2 ปี​ รับ ถนนพระราม 2 เสร็จไม่ทัน มิ.ย. 68**

เมื่อเวลา 09.20 น. วันที่ 29 พ.ย. 2567 ที่มหาวิทยาลัยราชภัฏเชียงใหม่ ศูนย์แม่ริม **นายสุริยะ จึงรุ่งเรืองกิจ** รองนายกรัฐมนตรี และรมว.คมนาคม เปิดเผยว่า ได้รับรายงานกรณีคานเหล็กก่อสร้างบนถนนพระราม 2 ถล่ม เมื่อช่วงเช้าที่ผ่านมาแล้ว พบว่ามีผู้เสียชีวิต 2 ราย สูญหาย 2 คน บาดเจ็บ 10 คน

โดยได้สั่งการให้อธิบดีกรมทางหลวง ซึ่งขณะนี้มาปฏิบัติงานกับตนที่ จ.เชียงใหม่ ให้กลับไปดูในพื้นที่ในวันนี้ เพื่อไปดูสาเหตุ และช่วงเย็นวันนี้ตนก็จะกลับไปตรวจในพื้นที่ ก่อนจะกลับมาปฏิบัติภารกิจต่อที่ จ.เชียงใหม่ ในวันพรุ่ง (30 พ.ย.) นี้

สิ่งที่สำคัญที่เคยเน้นย้ำกับผู้รับเหมามาโดยตลอด คือ การปฏิบัติภารกิจด้วยความปลอดภัย แต่หากมีอุบัติเหตุ ทางกรมทางหลวงก็มีสมุดพกที่จะประเมินตัดคะแนนผู้รับเหมา และประสานกับกรมบัญชีกลางเพื่อลดชั้นผู้รับเหมา

ปัจจุบันผู้รับเหมาชั้นพิเศษมีแต่ปรับขึ้น แต่ผลงานไม่ดีไม่มีการปรับลง ซึ่งขณะนี้ได้รับความร่วมมือเป็นอย่างดีจากกรมบัญชีกลาง อย่างกรณีที่เกิดขึ้นนี้ทำให้มีผู้เสียชีวิต บริษัทผู้รับเหมาที่ทำให้เกิดเหตุ จะถูกตัดสิทธิ์ไม่ให้เข้ามารับงาน อาจจะถึง 2 ปี หลังจากนั้นหากปรับปรุงจนดีขึ้น อาจจะคืนสิทธิ์ ซึ่งเป็นเรื่องที่กระทรวงคมนาคมให้ความเห็นความสำคัญถึงความปลอดภัยกับสาธารณะ

ทั้งนี้ จากเหตุการณ์ที่เกิดขึ้นครั้งนี้ เป็นคนละบริษัทกับที่เคยเกิดอุบัติเหตุก่อนหน้านี้ ที่ผ่านมาบริษัทนี้มีผลงานที่ค่อนข้างดี แต่ขณะนี้เกิดปัญหาขึ้นมา ส่วนข้อผิดพลาดเกิดจากอะไรนั้นขอกลับไปตรวจสอบก่อน แต่เมื่อเกิดเหตุได้สั่งการให้หยุดการก่อสร้างทันที ส่วนจะให้หยุดกี่วันนั้นขอกลับไปตรวจสอบก่อนกำหนดวัน

**นายสุริยะ** กล่าวอีกว่า ตนเคยให้สัมภาษณ์และยืนยันว่าถนนพระราม 2 อยากให้แล้วเสร็จในเดือนมิ.ย.ปี 2568 แต่ระยะหลังมีสถานการณ์โควิด-19 ทำให้ผู้รับเหมาสามารถขอขยายสัญญาออกไปได้จนถึงสิ้นปี 2568 ซึ่งตามสัญญาถือเป็นสิทธิ์ของผู้รับเหมาที่สามารถทำได้ แต่ได้ขอความร่วมมือในเบื้องต้น ให้ดำเนินการให้แล้วเสร็จภายในเดือนก.ย. ปี 2568

เมื่อถามกรณีประชาชนหวาดกลัวว่าจะเกิดอุบัติเหตุอีก จะมีมาตรการอย่างไร **นายสุริยะ** กล่าวว่า ปัญหา คือ เมื่อไม่มีมาตรการลดชั้นผู้รับเหมา ทำให้เมื่อเกิดอุบัติเหตุแล้วจะไม่เป็นไร ซึ่งผู้รับเหมาชั้นพิเศษ ถ้าเกิดลดชั้น จะทำให้กระทบต่อธุรกิจ ดังนั้น หากมีมาตรการเรื่องการลดชั้นออกมาก็จะทำให้ผู้รับเหมาเกรงกลัว ทำให้อุบัติเหตุลดลง

นายสุริยะ กล่าวถึงการขยายระยะเวลาก่อสร้างให้ผู้รับเหมาอาจจะทำให้ประชาชนวิพากษ์วิจารณ์ว่า เมื่อเกิดสถานการณ์โควิด-19 ผู้รับเหมามีสิทธิ์ได้รับการขยายสัญญา ไม่ใช่แค่ผู้รับเหมาที่พระราม 2 แต่ผู้รับเหมาทุกโครงการก็ได้รับการขยายระยะเวลาออกไปด้วยเช่นกัน ย้ำว่าส่วนตัวอยากให้ก่อสร้างแล้วเสร็จโดยเร็ว แต่ก็ต้องเน้นถึงความปลอดภัยเป็นหลักด้วย