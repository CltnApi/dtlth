---
layout: post
code: "ART2411290202OI5940"
origin_url: "https://www.khaosod.co.th/breaking-news/news_9526458"
image: "https://github.com/user-attachments/assets/e4fb6b14-93de-40c5-91a8-9bccf1d42492"
title: "ภาพลูกน้องติดตา หัวหน้าคนงานเล่านาที คานเหล็กถล่ม ทับดับ 3 ศพ พบร่างติดใต้ซาก"
description: "หัวหน้าคนงานสร้างทางยกระดับ ถ.พระราม 2 เล่านาที คานเหล็กถล่ม ดับ 3 ศพ เผยกำลังทำงานจู่ๆ แผ่นปูนถล่มลงมา ภาพลูกน้องยังติดตา พบร่างติดใต้ซาก 1 ศพ"
category: "HOT_NEWS"
language: "th"
date: 2024-11-29T02:06:13.630Z
---

# ภาพลูกน้องติดตา หัวหน้าคนงานเล่านาที คานเหล็กถล่ม ทับดับ 3 ศพ พบร่างติดใต้ซาก

[![ภาพลูกน้องติดตา หัวหน้าคนงานเล่านาที คานเหล็กถล่ม ทับดับ 3 ศพ พบร่างติดใต้ซาก](https://www.khaosod.co.th/wpapp/uploads/2024/11/Collapsed-beam.jpg "ภาพลูกน้องติดตา หัวหน้าคนงานเล่านาที คานเหล็กถล่ม ทับดับ 3 ศพ พบร่างติดใต้ซาก")](https://www.khaosod.co.th/wpapp/uploads/2024/11/Collapsed-beam.jpg)

**หัวหน้าคนงานสร้างทางยกระดับ ถ.พระราม 2 เล่านาที คานเหล็กถล่ม ดับ 3 ศพ เผยกำลังทำงานจู่ๆ แผ่นปูนถล่มลงมา ภาพลูกน้องยังติดตา พบร่างติดใต้ซาก 1 ศพ**

เมื่อวันที่ 29 พ.ย.67 ร.ต.ท.เดชนคร จันทร์ภูมิ รองสารวัตรสอบสวน สภ.เมืองสมุทรสาคร เข้าตรวจสอบเหตุ “ทรัส” หรือคานเหล็กที่ใช้สร้างทางยกระดับถนนพระราม 2 ตอนที่ 1 ช่วงที่ 3 พื้นที่ กม.21+600 – กม.22+100 ถนนพระราม 2 ขาออกกรุงเทพฯ หมู่ที่ 4 ต.นาดี อ.เมือง จ.สมุทรสาคร

[![](https://www.khaosod.co.th/wpapp/uploads/2024/11/243149_0-696x522.jpg)](https://www.khaosod.co.th/wpapp/uploads/2024/11/243149_0.jpg)

ซึ่งอยู่ในความรับผิดชอบของ บริษัท อุดมศักดิ์เชียงใหม่ ถล่มลงมา เป็นเหตุให้มีผู้เสียชีวิตในที่เกิดเหตุทันที 3 ราย ทราบชื่อคือ 1.นายอภิวัฒน์ พะพันทาง อายุ 30 ปี 2.นายชิงโกโก สัญชาติเมียนมา ส่วนอีก 1 ราย ยังไม่ทราบชื่อ

[![](https://www.khaosod.co.th/wpapp/uploads/2024/11/243148_0-696x522.jpg)](https://www.khaosod.co.th/wpapp/uploads/2024/11/243148_0.jpg)

ขณะที่ผู้บาดเจ็บถูกนำส่งโรงพยาบาลต่าง ๆ อีก 10 คน นอกจากนี้ ยังมีผู้สูญหายที่ยังหาตัวไม่พบอีก 1 คน ส่วนที่เหลือ 25 คน ได้รับการช่วยเหลือออกมาอย่างปลอดภัย โดยรวมมีคนงานก่อสร้างที่กำลังทำงานอยู่ในพื้นที่เกิดเหตุทั้งสิ้น 39 คน ซึ่งคนงานที่หนีออกมาได้อย่างปลอดภัย ต่างก็ยังอยู่ในอาการหวาดกลัว บางคนถึงกับเป็นลม เนื่องจากผู้เสียชีวิตหรือผู้สูญหายเป็นญาติ

[![](https://www.khaosod.co.th/wpapp/uploads/2024/11/ASD_72-696x392.jpg)](https://www.khaosod.co.th/wpapp/uploads/2024/11/ASD_72.jpg)

นายนริศ นิรามัยวงศ์ ผู้ว่าราชการจังหวัดสมุทรสาคร ซึ่งเดินทางมาตรวจที่เกิดเหตุเข้าไปดูพื้นที่ พร้อมสอบถามกับทางเจ้าหน้าที่ผู้ควบคุมงาน หัวหน้างาน และคนงานก่อสร้าง โดยเบื้องต้นให้สัมภาษณ์ว่า จุดที่เกิดเหตุนี้อยู่ระหว่างการก่อสร้างทางยกระดับถนนพระราม 2 เกิดการถล่มลงมา จนมีผู้เสียชีวิตและผู้บาดเจ็บ ซึ่งขณะนี้ทางเจ้าหน้าที่กำลังประเมินความเสี่ยงและเข้าไปตรวจสอบหาผู้สูญหาย

[![](https://www.khaosod.co.th/wpapp/uploads/2024/11/ASD_26-696x392.jpg)](https://www.khaosod.co.th/wpapp/uploads/2024/11/ASD_26.jpg)

ขณะที่ในส่วนของการจราจรบนถนนพระราม 2 นั้น ก็ขอให้ผู้ที่จะต้องสัญจรผ่านบริเวณมหาชัยเมืองใหม่ มุ่งหน้าลงใต้ หรือเข้ากรุงเทพฯ หากหลีกเลี่ยงได้ขอให้หลีกเลี่ยงเส้นทางดังกล่าวในระยะนี้ โดยจะเร่งปรับสภาพถนนเพื่อคืนพื้นที่การจราจรให้เร็วที่สุด

[![](https://www.khaosod.co.th/wpapp/uploads/2024/11/ASD_66-696x392.jpg)](https://www.khaosod.co.th/wpapp/uploads/2024/11/ASD_66.jpg)

ขณะที่นายมนตรี วงศ์วิวัฒน์ รอง ผอ.แขวงทางหลวงสมุทรสาคร บอกว่าแต่เพียงว่า ตอนนี้ยังไม่สามารถระบุสาเหตุที่ทำให้ทรัสถล่มลงมาได้ ซึ่งต้องรอให้ทางวิศวกรผู้เชี่ยวชาญเข้ามาตรวจสอบ เช่นเดียวกับเรื่องของการเข้าคลี่คลายพื้นที่ ก็ต้องรอประเมินความเสี่ยงก่อนเช่นกัน

[![](https://www.khaosod.co.th/wpapp/uploads/2024/11/ASD_60-696x392.jpg)](https://www.khaosod.co.th/wpapp/uploads/2024/11/ASD_60.jpg)

ส่วนหัวหน้าคนงาน เล่าให้ฟังว่า ตอนเกิดเหตุนั้นทุกคนกำลังทำงานกันอยู่ด้านบน พอช่วงที่กำลังจะย้ายมาทำงานอีกข้างหนึ่ง อยู่ๆ ตัวยกแผ่นปูนก็ถล่มลงมาโดยไม่มีสัญญาณใดๆ ทำให้ลูกน้องตกลงมาเสียชีวิต และบางคนเชื่อว่าน่าจะถูกทับอยู่ใต้ซากคานที่ถล่มลงมา ซึ่งตอนนั้นตนก็ไม่รู้ว่าเกิดอะไรขึ้น แต่ที่จำได้คือภาพที่ลูกน้องตกลงมาเสียชีวิตและบาดเจ็บ

[![](https://www.khaosod.co.th/wpapp/uploads/2024/11/ASD_85-696x392.jpg)](https://www.khaosod.co.th/wpapp/uploads/2024/11/ASD_85.jpg)

ต่อมาเวลา 07.10 น. สารวัตรตำรวจทางหลวงนครปฐม ขอความร่วมมือประชาชนผู้ใช้เส้นทางถนนพระราม 2 จากทางภาคใต้ ให้หลีกเลี่ยงเส้นทางถนนพระราม 2 ตั้งแต่ จ.เพชรบุรี โดยให้ใช้เส้นทางเลี่ยงถนนเพชรเกษมแทน ส่วนรถที่มาจากกรุงเทพฯ จะเดินทางลงภาคใต้ ให้ใช้เส้นทางถนนเพชรเกษม หรือถนนบรมราชธานีแทน

[![](https://www.khaosod.co.th/wpapp/uploads/2024/11/ASD_4-696x392.jpg)](https://www.khaosod.co.th/wpapp/uploads/2024/11/ASD_4.jpg)

ขณะที่ผู้อำนวยการแขวงทางหลวงสมุทรสาคร หัวหน้าสำนักงานป้องกันและบรรเทาสาธารณภัย หารือกับหน่วยงานที่เกี่ยวข้อง เบื้องต้นจะมีวิศวกรจากบริษัทผู้รับจ้าง และสำนักก่อสร้างสะพาน กรมทางหลวง เข้ามาตรวจสอบและประเมินความเสียหาย และจะเตรียมนำรถเครนขนาด 400 ตัน 1 คัน และ 200 ตัน 2 คัน เข้าเคลียร์พื้นที่หลังประเมินเสร็จสิ้น ส่วนการจราจรบริเวณที่เกิดเหตุ ถนนพระราม 2 มีการปิดช่องทางหลัก ให้ใช้ช่องทางขนาน สภาพการจราจรรถหนาแน่นเคลื่อนตัวได้ช้า

[![](https://www.khaosod.co.th/wpapp/uploads/2024/11/ASD_58-696x392.jpg)](https://www.khaosod.co.th/wpapp/uploads/2024/11/ASD_58.jpg)

สำหรับผู้สูญหาย เจ้าหน้าที่กู้ภัยรายงานว่า พบร่างติดอยู่ภายในซาก ไม่พบสัญญาณชีพ คาดว่าเสียชีวิตในที่เกิดเหตุ จะทำการกู้ร่างผู้เสียชีวิตต่อไป