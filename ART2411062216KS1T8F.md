---
layout: post
code: "ART2411062216KS1T8F"
origin_url: "https://www.khaosod.co.th/sports/news_9493823"
image: "https://github.com/user-attachments/assets/a3ef619c-ac7e-422a-9490-3c1e6c3154cd"
title: "อินเตอร์ไร้พ่ายต่อ ได้จุดโทษดับอาร์เซนอล - เปแอสเชเจ๊งคารังยูฟ่า แชมเปียนส์ ลีก"
description: "อินเตอร์ มิลาน ยังไม่แพ้ใครในรอบลีกของยูฟ่า แชมเปียนส์ ลีก หลังได้จุดโทษเฉือนชัยอาร์เซนอล ขณะที่เปแอสเชสถานการณ์ลำบาก ล่าสุดแพ้คาบ้านต่อแอตเลติโก มาดริด"
category: "SPORTS"
language: "th"
date: 2024-11-06T22:21:02.878Z
---

# อินเตอร์ไร้พ่ายต่อ ได้จุดโทษดับอาร์เซนอล - เปแอสเชเจ๊งคารังยูฟ่า แชมเปียนส์ ลีก

[![อินเตอร์ไร้พ่ายต่อ ได้จุดโทษดับอาร์เซนอล - เปแอสเชเจ๊งคารังยูฟ่า แชมเปียนส์ ลีก](https://www.khaosod.co.th/wpapp/uploads/2024/11/2024-11-06T212256Z_473138806_UP1EKB61NE6CU_RTRMADP_3_SOCCER-CHAMPIONS-INT-ARS-REPORT.jpg "อินเตอร์ไร้พ่ายต่อ ได้จุดโทษดับอาร์เซนอล - เปแอสเชเจ๊งคารังยูฟ่า แชมเปียนส์ ลีก")](https://www.khaosod.co.th/wpapp/uploads/2024/11/2024-11-06T212256Z_473138806_UP1EKB61NE6CU_RTRMADP_3_SOCCER-CHAMPIONS-INT-ARS-REPORT.jpg)

การแข่งขันฟุตบอลยูฟ่า แชมเปียนส์ ลีก 2024-25 รอบลีก เมื่อวันที่ 6 พฤศจิกายน “งูใหญ่”อินเตอร์ มิลาน จากอิตาลี เปิดสนามสตาดิโอ จูเซ็ปเป เมอัซซา รับการมาเยือนของ “ปืนใหญ่”อาร์เซนอล จากอังกฤษ

เกมนี้เจ้าบ้านส่ง เลาตาโร มาร์ติเนซ, เมห์ดี ทาเรมี, พิโอเทอร์ เซียลินสกี ลงสนาม ขณะที่ทีมเยือนใช้งาน เลอันโดร ทรอสซาร์ด, บูคาโย ซากา, กาเบรียล มาร์ติเนลลี

เริ่มเกมมา 2 นาที อินเตอร์เกือบออกนำ พิโอเทอร์ เซียลินสกี เปิดบอลจากฝั่งซ้ายลอยไปด้านขวาของเขตโทษ เดนเซล ดุมฟรีส์ รับได้แล้วยิงลูกพุ่งผ่านมือนายทวารไปชนคานอย่างจัง

นาที 28 กาเบรียล มาร์ติเนลลี เปิดบอลจากฝั่งซ้ายลอยเข้ากลาง มิเคล เมริโน โฉบมาหวังโหม่งทำประตู แต่ก็ถูก ยานน์ ซอมเมอร์ กระโดดออกมาใช้มือบล็อกไว้ได้ อาร์เซนอลพลาดโอกาสลุ้นประตูไป

นาที 45+1 จากลูกฟรีคิกที่ถูกเปิดเข้าเขตโทษ เมห์ดี ทาเรมี ยกขาสะกิดเปลี่ยนทางบอลไปโดนแขน มิเคล เมริโน ผู้ตัดสินจึงเป่าให้จุดโทษแก่อินเตอร์ ฮาคาน ชัลฮาโนกลู สังหารเข้าไปในนาที 45+3 “งูใหญ่” จึงเป็นฝ่ายนำเมื่อจบครึ่งแรก 1-0

ครึ่งหลังนาที 59 เลอันโดร ทรอสซาร์ด จ่ายบอลให้ ไค ฮาแวร์ตซ์ เลี้ยงจี้เข้าทางด้านขวาของเขตโทษ ก่อนล็อกเข้าเท้าซ้ายแล้วปั่นหวังให้เสียบเสาสอง ยานน์ ซอมเมอร์ ยังปัดทิ้งทัน อาร์เซนอลตีเสมอไม่สำเร็จ

ช่วงเวลาที่เหลืออาร์เซนอลพยายามบุกหวังตีเสมอให้ได้ แต่เกมรับของอินเตอร์ก็ต้านทานไว้ได้หมด จบเกม “งูใหญ่” เฉือนชนะ 1-0 และเป็นอีกทีมที่ยังไม่แพ้ใครเลย

(REUTERS/Christian Hartmann)

ทางด้านปารีส แซงต์ แชร์กแมง จากฝรั่งเศส เปิดสนามปาร์ก เดส์ แพร็งซ์ แพ้ต่อ “ตราหมี”แอตเลติโก มาดริด จากสเปน 1-2

เจ้าบ้านนำก่อนจาก วาร์เรน ซาอีร์-เอเมอรี นาที 14 แต่ทีมเยือนยิงแซงจาก นาฮูเอล โมลินา นาที 18, อังเคล กอร์เรีย นาที 90+3

ผ่านไป 4 นัด เปแอสเชเพิ่งมีแค่ 4 คะแนน อยู่อันดับ 25 ซึ่งเป็นโซนตกรอบ ส่วนแอตฯ มาดริดเก็บเพิ่มเป็น 6 คะแนน อยู่อันดับ 23 ซึ่งเป็นโซนเพลย์ออฟ

ผลคู่อื่น คลับ บรูช (เบลเยียม) ชนะ แอสตัน วิลลา (อังกฤษ) 1-0, ชักตาร์ โดเน็ตส์ก (ยูเครน) ชนะ ยัง บอยส์ (สวิตเซอร์แลนด์) 2-1, เชอร์เวนา ซเวซดา (เซอร์เบีย) แพ้ บาร์เซโลนา (สเปน) 2-5

เฟเยนูร์ด (เนเธอร์แลนด์) แพ้ เรดบูลล์ ซัลซ์บวร์ก (ออสเตรีย) 1-3, สปาร์ตา ปราก (สาธารณรัฐเช็ก) แพ้ แบรสต์ (ฝรั่งเศส) 1-2, สตุตการ์ต (เยอรมนี) แพ้ อตาลันตา (อิตาลี) 0-2, บาเยิร์น มิวนิก (เยอรมนี) ชนะ เบนฟิกา (โปรตุเกส) 1-0

**อันดับบนตารางคะแนนหลังผ่านไป 4 นัด (เฉพาะ 8 อันดับแรก)**

1\. ลิเวอร์พูล (12 คะแนน)

2\. สปอร์ติง ลิสบอน (10 คะแนน)

3\. โมนาโก (10 คะแนน)

4\. แบรสต์ (10 คะแนน)

5\. อินเตอร์ มิลาน (10 คะแนน)

6\. บาร์เซโลนา (9 คะแนน)

7\. โบรุสเซีย ดอร์ตมุนด์ (9 คะแนน)

8\. แอสตัน วิลลา (9 คะแนน)