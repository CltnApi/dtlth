---
layout: post
code: "ART2411030538SIRV5J"
origin_url: "https://www.khaosod.co.th/lifestyle/news_9487252"
image: "https://github.com/user-attachments/assets/268df435-cac3-4e19-ba1e-062b15433174"
title: "สดจากเยาวชน - เยาวชนไทย  สัมผัสศิลปินโลก"
description: "ปิดม่านมหกรรมศิลปะการแสดงและดนตรีนานาชาติกรุงเทพฯ ครั้งที่ 26 มหกรรมศิลปะการแสดงและดนตรีนานาชาติที่ใหญ่ที่สุดในเอเชียตะวันออกเฉียงใต้"
category: "LIFESTYLE"
language: "th"
date: 2024-11-03T05:42:15.227Z
---

# สดจากเยาวชน - เยาวชนไทย  สัมผัสศิลปินโลก

[![สดจากเยาวชน - เยาวชนไทย  สัมผัสศิลปินโลก](https://www.khaosod.co.th/wpapp/uploads/2024/11/POK-copy-3.jpg "สดจากเยาวชน - เยาวชนไทย  สัมผัสศิลปินโลก")](https://www.khaosod.co.th/wpapp/uploads/2024/11/POK-copy-3.jpg)

ปิดม่านมหกรรมศิลปะการแสดงและดนตรีนานาชาติกรุงเทพฯ ครั้งที่ 26 มหกรรมศิลปะการแสดงและดนตรีนานาชาติที่ใหญ่ที่สุดในเอเชียตะวันออกเฉียงใต้ หลังจากเปิดประสบการณ์การรับชมการแสดงระดับโลกที่อยากให้ทุกคนมีโอกาสสัมผัสด้วยตัวเองสักครั้งในชีวิต ตลอด 6 สัปดาห์เต็ม กับ 18 รอบการแสดง ณ หอประชุมใหญ่ ศูนย์วัฒนธรรมแห่งประเทศไทย ท่ามกลางบรรยากาศครบรส อบอวลไปด้วยความสุข รอยยิ้ม ความรื่นรมย์ ตื่นตา และทรงพลัง

![สดจากเยาวชน](https://www.khaosod.co.th/wpapp/uploads/2024/11/05-รูปเด่น-696x465.jpg)

นอกจากนี้ ทางมหกรรมฯ ยังมีจุดมุ่งหมายเปิดโอกาสให้เยาวชนเข้าถึงโลกแห่งศิลปะการแสดง การเต้น และดนตรี ผ่านโครงการเพื่อเยาวชน หรือ Student Outreach Program พร้อมร่วมเป็นส่วนหนึ่งในการยกระดับมาตรฐานการศึกษาด้านศิลปะการแสดงและดนตรีสำหรับเยาวชนในประเทศไทย ผ่านการแสดงรอบพิเศษ มาสเตอร์คลาส เวิร์กช็อป โอกาสในการแสดงบนเวทีร่วมกับศิลปินระดับโลก และกิจกรรมแลกเปลี่ยนวัฒนธรรม

![สดจากเยาวชน](https://www.khaosod.co.th/wpapp/uploads/2024/11/02-1-696x465.jpg)

**ราซีน่าร์ อูเบรอย บาจาจ** กรรมการผู้จัดการ บริษัท อินเตอร์เนชั่นแนล คัลเจอรัล โปรโมชั่น จำกัด กล่าวว่า “โครงการเพื่อเยาวชน หรือ Student Outreach Program จัดตั้งขึ้นตั้งแต่ปี 2565 เป็นส่วนหนึ่งของมหกรรมศิลปะการแสดงและดนตรีนานาชาติ กรุงเทพฯ เพื่อเปิดโอกาสให้เยาวชน นักเรียน ผู้ด้อยโอกาสทางสังคม เข้าถึงโลกแห่งศิลปะการแสดง การเต้น และดนตรีระดับโลกโดยไม่มีค่าใช้จ่าย ผ่านกิจกรรมหลากหลายรูปแบบ ปีนี้ประกอบไปด้วย การแสดงรอบพิเศษ สวอนเลค ออน ไอซ์ โดย คณะ ดิ อิมพีเรียล ไอซ์ สตาร์ส และ เดอะ นัทแครกเกอร์ โดย คณะโตเกียว ซิตี้ บัลเลต์ เปิดโอกาสให้เยาวชนจาก 30 โรงเรียน กว่า 1,200 คนทั่วประเทศ เยาวชนผู้ด้อยโอกาส ผู้พิการ เด็กและเยาวชนจากศูนย์ฝึกและอบรมฯ และสถานพินิจฯ ในสังกัดกรมพินิจฯ รับชมการแสดงบัลเลต์ครั้งแรกในชีวิต

ราซีน่าร์

ร่วมด้วย มาสเตอร์คลาส และเวิร์กช็อป กับศิลปินนักแสดงระดับโลก ไม่ว่าจะเป็น แดนซ์ เวิร์กช็อป โดย มาสเตอร์โค้ช จากคณะบอลชอยบัลเลต์ กรุงมอสโก คณะบัลเลต์ที่มีชื่อเสียงที่สุดในโลกยาวนานกว่า 250 ปี และคณะมาลองแด็ง บัลเลต์ บิอาริซ คณะบัลเลต์ชั้นนำจากประเทศฝรั่งเศส มาสเตอร์คลาสการเต้นร่วมสมัย โดยคณะพอล เทย์เลอร์ แดนซ์ คอมพานี จากสหรัฐอเมริกา ไวโอลิน มาสเตอร์คลาส โดยนักไวโอลิน และโซโลอิส จากวงสเตท ซิมโฟนี ออร์เคสตร้า ออฟ อุซเบกิสถาน จากอุซเบกิสถาน วงออร์เคสตร้าเพชรน้ำหนึ่งของเอเชียกลาง มาสเตอร์คลาสสเกตน้ำแข็ง โดยศิลปินจากคณะดิ อิมพีเรียล ไอซ์ สตาร์ส จากสหราชอาณาจักร ที่ลานไอซ์สเกต IWIS และมาสเตอร์คลาสร้องเพลงคลาสสิค โดยศิลปินจากโอเปราเรื่อง ทูรันโดต์ โดย คณะไชน่า เนชันแนล โอเปรา เฮาส์ สาธารณรัฐประชาชนจีน”

![สดจากเยาวชน](https://www.khaosod.co.th/wpapp/uploads/2024/11/04-1-696x465.jpg)

มหกรรมศิลปะการแสดงและดนตรีนานาชาติกรุงเทพฯ ครั้งที่ 26 ได้รับการสนับสนุนจากพันธมิตรหลายภาคส่วน ทั้งภาครัฐและเอกชน ติดตามความเคลื่อนไหวและการแสดงสุดยิ่งใหญ่ระดับโลกในปี 2568 ได้ที่ www.bangkokfestivals.com

