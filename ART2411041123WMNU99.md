---
layout: post
code: "ART2411041123WMNU99"
origin_url: "https://www.khaosod.co.th/special-stories/news_9490031"
image: "https://github.com/user-attachments/assets/1c80e81f-511f-4ba0-954b-881ace893eed"
title: "อาม่า โร่แจ้งความ หมอดูฮวงจุ้ยชื่อดัง หลอกทำพิธี ลวงซื้อวัตถุมงคล สูญ 60 ล้าน"
description: "อาม่าและลูกสาว โร่แจ้งความเอาผิด หมอดูฮวงจุ้ยชื่อดัง หลอกทำพิธี ลวงซื้อวัตถุมงคลแล้วไม่ได้รับของ ทวงถามก็หงุดหงิดใส่ สูญเงินกว่า 60 ล้านบาท"
category: "SPECIAL_STORIES"
language: "th"
date: 2024-11-04T11:30:24.814Z
---

# อาม่า โร่แจ้งความ หมอดูฮวงจุ้ยชื่อดัง หลอกทำพิธี ลวงซื้อวัตถุมงคล สูญ 60 ล้าน

[![อาม่า โร่แจ้งความ หมอดูฮวงจุ้ยชื่อดัง หลอกทำพิธี ลวงซื้อวัตถุมงคล สูญ 60 ล้าน](https://www.khaosod.co.th/wpapp/uploads/2024/11/Feng-Shui04-11-01.jpg "อาม่า โร่แจ้งความ หมอดูฮวงจุ้ยชื่อดัง หลอกทำพิธี ลวงซื้อวัตถุมงคล สูญ 60 ล้าน")](https://www.khaosod.co.th/wpapp/uploads/2024/11/Feng-Shui04-11-01.jpg)

_**อาม่าและลูกสาว โร่แจ้งความเอาผิด หมอดูฮวงจุ้ยชื่อดัง หลอกทำพิธี ลวงซื้อวัตถุมงคลแล้วไม่ได้รับของ ทวงถามก็หงุดหงิดใส่ สูญเงินกว่า 60 ล้านบาท**_

วันที่ 4 พ.ย. 2567 พ.ต.ท.ไชยา มณีสุทธิ์ สว.(สอบสวน) สน.บางกอกน้อย รับแจ้งเหตุข้อหาฉ้อโกง น.ส.รัตนาภรณ์ อายุ 49 ปี บ้านหลังหนึ่ง เขตบางกอกน้อย กรุงเทพมหานคร โดยผู้ถูกกล่าวหาเป็นซินแสดูดวงปรับฮวงจุ้ย มีรายการเป็นของตัวเอง อ้างต้องทำพีธีสะเดาะเคราะห์ ทำให้ผู้เสียหายโอนเงินให้กับผู้ต้องหาเป็นจำนวนทั้งหมด 73 ครั้ง เป็นเงิน 60,395,884 บาท

ต่อมาเวลา 17.00 น. ที่ศูนย์รับแจ้งความกองบัญชาการตำรวจสอบสวนกลาง (บช.ก.) นางแสงเดือน อายุ 77 ปี (คุณแม่) , น.ส.รัตนาภรณ์ อายุ 49 ปี (ลูกสาว) พร้อมด้วยผู้เสียหายอีกหลายรายเดินทางเข้าพบ พ.ต.อ.เอนก เตาสุภาพ รอง ผบก.ป. เพื่อเข้าแจ้งความเอาผิด หลังถูกหมอดูฮวงจุ้ยชื่อดังหลอกดูดวง ลวงให้ซื้อวัตถุมงคล แล้วไม่ได้รับของ

น.ส.รัตนาภรณ์ เปิดเผยว่า ตนรู้จักกับหมอดูรายนี้จากการดูในคลิปต่างๆ ที่มีการลงตามสื่อและรายการดัง ตนจึงเกิดความสนใจ เนื่องจากที่บ้านมีปัญหาต่อเติมซ่อมแซมบ่อย ทำให้ตนติดต่อหมอดูและให้เข้ามาดูฮวงจุ้ยที่บ้านในช่วงเดือนก.พ.ที่ผ่านมา จากนั้นหมอดูคนดังกล่าวก็ได้แนะนำตนให้ทำพิธี และจะต้องมีวัตถุมงคลจากหมอดู

[![](https://www.khaosod.co.th/wpapp/uploads/2024/11/Feng-Shui04-11-01-1-696x392.jpg)](https://www.khaosod.co.th/wpapp/uploads/2024/11/Feng-Shui04-11-01-1.jpg)

ตนจึงทำตามคำแนะนำ โดยพิธีที่ตนตัดสินใจทำ มีพิธีโรยพระผง – กระดูกผีจากวัดโพธิ์ 4 มุม มุมละ 1 ล้านบาท พิธีแซกีสุสารที่จ.ชลบุรี และมีการให้ซื้อที่ดินในจ.ชลบุรี 1 ไร่ มีการเสนอให้ตั้งศาลตี่จู้เอี๊ยะ และสั่งซื้อหินจากสุสานจากประเทศจีน

นอกจากนี้ยังมีศาลพระภูมิ, สิงห์ 2 ตัว ,กิเลน 2 ตัว, และยังมีอีกหลายรายการที่ยังไม่ได้รับ เมื่อทวงถามทางหมอดูก็ได้มีการนำสิงห์ตัวเล็กมาแทนตัวใหญ่ชั่วคราวก่อน ในส่วนนี้ไม่มีค่าใช้จ่ายเพิ่ม

โดยตนเริ่มรู้สึกสงสัยเมื่อมีการถามเรื่องของที่สั่งไปว่าเพราะอะไรทำไมถึงยังไม่ได้ ทางหมอดูอ้างว่าอยู่ในกระบวนการต้องดูฤกษ์ และหมอดูเริ่มหงุดหงิดใส่ และเมื่อตนถามถึงเอกสารนำเข้าสินค้าจากกรมศุลกากรพบว่าไม่มี ซึ่งแสดงว่ายังไม่ได้ซื้อของ ซึ่งตนได้จ่ายเงินไปทั้งหมดกว่า 60 ล้านบาท

[![](https://www.khaosod.co.th/wpapp/uploads/2024/11/Feng-Shui04-11-01-2-696x392.jpg)](https://www.khaosod.co.th/wpapp/uploads/2024/11/Feng-Shui04-11-01-2.jpg)

ซึ่งหลังจากที่ตนได้มีการเปิดเผยข้อมูลผ่านเพจดัง ทางหมอดูก็ได้ทีการโทรหาและกล่าวกับตนว่า ตนไม่น่าไปแจ้งความ น่าจะคุยกับทางหมอดูก่อน แต่ตนเคยคุยก็ไม่รู้เรื่องอยู่ดี โดยตนได้มีการไปแจ้งความไว้แล้วที่สน. บางกอกน้อย ในข้อหาฉ้อโกง และในวันนี้ก็เดินทางมาแจ้งความเพิ่มเติมที่นี่ในข้อหาฉ้อโกงเช่นเดียวกัน

ขณะที่ นางแสงเดือน กล่าวว่า ตนรู้สึกเป็นห่วงเรื่องความปลอดภัยเนื่องจากหมอดูเคยบอกกับตนไว้ว่า เวลาไปไหนจะมีคนคอยประกบหน้าหลัง ซึ่งตนคิดว่าอาจจะเป็นมือปืนของหมอดูหรือไม่ จึงกังวลว่าจะมีการส่งคนมาแอบดูครอบครัวตนหรือไม่

[![](https://www.khaosod.co.th/wpapp/uploads/2024/11/Feng-Shui04-11-04-696x392.jpg)](https://www.khaosod.co.th/wpapp/uploads/2024/11/Feng-Shui04-11-04.jpg)

ที่ตัดสินใจจ้างหมอดูคนดังกล่าวเพราะพี่สาวป่วยติดเตียงเป็นอัลไซเมอร์ จึงอยากให้บ้านดีขึ้น และส่งผลให้พี่สาวอาการดีขึ้น แต่หมอดูกลับมาฉวยโอกาสทำแบบนี้ โดยที่ผ่านมาไม่เคยทราบมาว่าหมอดูเคยมีคดีเว็บพนันติดตัว ทั้งนี้ที่หมอดูเคยให้คำสัญญาว่าจะคืนเงินที่ตนสูญไปทั้งหมด แต่ไม่ได้บอกว่าจะคืนภายในวันไหนนั้น ตนก็หวังว่าจะได้รับเงินคืนเต็มจำนวน

[![](https://www.khaosod.co.th/wpapp/uploads/2024/11/Feng-Shui04-11-05-696x392.jpg)](https://www.khaosod.co.th/wpapp/uploads/2024/11/Feng-Shui04-11-05.jpg)