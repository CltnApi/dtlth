---
layout: post
code: "ART2411121147JQ4I0H"
origin_url: "https://www.khaosod.co.th/entertainment/news_9502416"
image: "https://github.com/user-attachments/assets/f8b586c3-179b-4fc9-9d2b-d5b44d1ee66c"
title: "บี น้ำทิพย์ โผล่ช่อง3 ช่องOneเปิดโอกาส เผยความรักราบรื่น ไม่คิดจัดงานแต่ง"
description: "เรียกว่าเป็นอีกหนึ่งนักแสดงมากฝีมือ สำหรับ บี น้ำทิพย์ ที่มีผลงานในวงการบันเทิงมาแล้วมากมาย ซึ่งล่าสุดหวนกลับมารับงานกับช่องสามในรอบหลายปี"
category: "ENTERTAINMENT"
language: "th"
date: 2024-11-12T11:51:15.839Z
---

# บี น้ำทิพย์ โผล่ช่อง3 ช่องOneเปิดโอกาส เผยความรักราบรื่น ไม่คิดจัดงานแต่ง

[![บี น้ำทิพย์ โผล่ช่อง3 ช่องOneเปิดโอกาส เผยความรักราบรื่น ไม่คิดจัดงานแต่ง](https://www.khaosod.co.th/wpapp/uploads/2024/11/bee121167-3.jpg "บี น้ำทิพย์ โผล่ช่อง3 ช่องOneเปิดโอกาส เผยความรักราบรื่น ไม่คิดจัดงานแต่ง")](https://www.khaosod.co.th/wpapp/uploads/2024/11/bee121167-3.jpg)

เรียกว่าเป็นอีกหนึ่งนักแสดงมากฝีมือ สำหรับ **บี น้ำทิพย์** ที่มีผลงานในวงการบันเทิงมาแล้วมากมาย ซึ่งล่าสุดหวนกลับมารับงานกับช่องสามในรอบหลายปี ทำเอาหลายคนสงสัยว่าเจ้าตัวหมดสัญญาจากทางช่องเดิมแล้วหรือไม่

![](https://www.khaosod.co.th/wpapp/uploads/2024/11/bee121167-5.jpg)

ล่าสุดวันที่ 12 พ.ย. งานแถลงข่าว เปิดตัวซีรีส์ The Idol Game เกมส์ไอดอล ล้มตัวแม่ ณ ลานอินฟินิตี้ ฮอลล์ สยามพารากอน หลังจบงาน บี น้ำทิพย์ ได้ให้สัมภาษณ์กับสื่อมวลชนเรื่องการได้มาร่วมงานกับช่องสาม พร้อมพูดคุยถึงเรื่องความรักของตนและแฟนหนุ่ม **ฟลุค สหวัสส์** หลังจากมีข่าวสวมแหวนกันแล้ว พร้อมแต่งเมื่อไหร่

**เป็นการร่วมงานกับช่องสามในรอบกี่ปี?** “ไปๆ มาๆ กับช่องสามอยู่แล้ว แต่ไม่มีโอกาสไปร่วมงานด้วยเพราะติดอีกเรื่องนึง เรื่องนี้ก็เป็นโอกาสที่ดี **ทางช่องเราติดต่อมาว่ามีช่องสามติดต่อมานะ ขอเขาดูเรื่องย่อก่อน พออ่านดู โปรเจ็กต์นี้ไม่ธรรมดาค่ะ** นักแสดงแต่ละท่านก็ไม่ธรรมดาเหมือนกัน โปรดักชั่นของเขาอลังการมาก”

![](https://www.khaosod.co.th/wpapp/uploads/2024/11/bee121167-6.jpg)

**คนติดภาพเราอยู่ช่องวัน สามารถข้ามช่องมาเล่นได้ใช่ไหม?** “เล่นได้ทุกช่องเลยค่ะ ไปได้ทุกค่ายเลย ใครสนใจติดต่อมาได้เลย **ทางค่ายช่องวันให้โอกาสเราได้เติบโตเวลา** เวลาเราไปเล่นช่องอื่นก็จะเจอทีมงานใหม่ นักแสดงใหม่ เป็นอะไรที่ทำให้เราเปลี่ยนบทบาท”

ADVERTISEMENT

**เลือกรับละครจากอะไร? “**หลักๆ เลือกจากบทเลยค่ะ ที่น่าสนใจ มีอะไรที่เรารู้สึกเหมาะสม แล้วท้าทายให้เราเล่น ก็จะพิจารณาก่อนแล้วคุยรายละเอียดเป็นยังไง”

**ช่องวันอนุญาตทุกคนไหมหรือแค่เฉพาะเรา?** “อนุญาตทุกคนค่ะ จริงๆ บีเล่นช่องสามมานานมากแล้ว ตั้งแต่อยู่แกรมมี่ เป็นช่องวัน **(มีสัญญาเป็นลายลักษณ์อักษรไหม?)** ลายลักษณ์อักษรค่ะ”

![](https://www.khaosod.co.th/wpapp/uploads/2024/11/bee121167-7.jpg)

**เป็นการเปิดกว้างให้กับนักแสดง?** “การที่เราอยู่ช่องใดช่องหนึ่ง แล้วผู้ใหญ่ใจดีเปิดกว้างให้นักแสดงในช่องลองไปสัมผัสค่ายอื่นทีมงานอื่น จะทำให้นักแสดงคนนั้นเขาได้โตมากขึ้น ได้เรียนรู้การทำงานร่วมกับคนอื่นบ้าง ได้แอ๊กทีฟในการทำงาน รู้ว่าข้างนอกเป็นยังไง ในบ้านเป็นยังไง บีว่าเป็นอะไรที่ทำให้นักแสดงของตัวเองเติบโตด้วย เพราะฉะนั้นช่องค่อนข้างใจกว้าง”

**คาดหวังกับเรื่องนี้ยังไงบ้าง?** “บีเล่นไปตามหน้าที่ของตัวเอง ทำหน้าที่ให้ดีที่สุด เต็มที่ในทุกๆ เรื่อง **(เรื่องต่อไปมีโปรเจ็กต์ไว้หรือยัง?)** เป็นของช่องวัน”

**ปีนี้งานเยอะไหม?** “ตอนนี้มีละครสองเรื่อง แล้วก็มีธุรกิจของตัวเองด้วยที่พัทยา ถึงแม้เราไม่ได้จะออกมาเห็นในสื่อ แต่เราทำงานตลอด อยู่ที่ว่าทำงานด้านไหน ก่อนหน้านี้ก็จะมีซีรีส์ที่ออนช่องแอพพลิเคชั่น”

**ทำงานกับแฟนเป็นยังไงบ้าง มีปัญหาไหม?** “**ไม่มีปัญหาเลยค่ะ ราบรื่น** **(แสดงว่าอาถรรพ์คู่รักทำงานด้วยกันมันใช้ไม่ได้กับคู่เรา?)** เพราะว่าเราไม่ได้ทำงานกันแบบเด็กๆ เราใช้เหตุผลในการทำงานมากกว่า เราคุยกันด้วยเหตุผล แล้วก็ความเป็นไปได้ของงานว่าเป็นไปในทางทิศไหน”

![](https://www.khaosod.co.th/wpapp/uploads/2024/11/bee121167-1.jpg)

**มีคุยกันไหมว่าเรื่องงานจะไม่เอามารวมกับเรื่อง ส่วนตัว?** “แน่นอนค่ะ **(บอกเขาว่ายังไงบ้าง?)** คือเขาเป็นคนที่ทำงานจริงจังอยู่แล้ว งานก็คืองาน ส่วนตัวก็ส่วนตัว ไม่ก้าวก่ายกัน”

**ปีนี้แปลว่าชีวิตแฮปปี้ดีทุกอย่างลงตัว?** “ตอนนี้กลับมาเล่นละครก็อยากจะทำให้ด้านนี้ดีเหมือนกัน เราห่างหายไปไปสักพักเหมือนกัน ก็อยากทำตรงนี้ให้ดีที่สุด”

**ข่าวดีทุกคนรออยู่เรื่องแต่งงานใกล้หรือยัง?** “คิดว่าไม่มี ยุคนี้ควรอยู่อย่างพอเพียง ใช้ชีวิตสองคนได้อย่างแฮปปี้ มีความสุขมากกว่า ไม่ได้อยากทำอะไรที่ยิ่งใหญ่อลังการและคนมาโฟกัสว่าเราทำอะไร”

**จบที่การสวมแหวนไปแล้ว?** “ใช่ค่ะ ผู้ใหญ่รับรู้คือจบแล้ว **(จะมีการจดทะเบียนเป็นเรื่องเป็นราวไหม?)** อันนี้ขอเป็นเรื่องส่วนตัวดีกว่าค่ะ”

**ตกลงกันแล้วว่าจะไม่จัดงาน?** “คุยกันแล้ว ถ้าจัดคงจัดมีแต่เพื่อนสนิท กินข้าวกัน แต่ไม่ได้คิดจะจัดยิ่งใหญ่ **(เพื่อนเรียกร้องไหมว่าอยากไปงานแต่งเรา?)** หลายคนพูดเหมือนกัน เดี๋ยวเราบอกว่าถ้าจัดก็จัดเล็กๆ เราไม่ฟังเสียงใครเราฟังเสียงตัวเองดีกว่า”

**เป็นความตั้งใจของเราตั้งแต่แรกอยู่แล้ว?** “เป็นความใจของบีตั้งแต่แรกเลย ไม่ว่าจะเป็นใครก็แล้วแต่ เราคิดอยู่แล้วว่ามันไม่จำเป็นต้องจัดงานที่ยิ่งใหญ่ **(เสียดายเงิน?) ใช่ เสียดายเงิน เอาเงินไปเที่ยวฮันนีมูนดีกว่า** บีคิดว่าความสัมพันธ์เป็นเรื่องของคนสองคน เราค่อนข้างใช้ชีวิตเรียบง่าย”

**เริ่มต้นครอบครัวอย่างเป็นทางการได้แล้วใช่ไหม?** “**ก็เปิดแล้วนะตอนนี้ ไปไหนมาไหนกับแก๊งค์เราแก๊งค์เขาปกติ (ใช้คำว่าครอบครัวเดียวกันได้ไหม?) ก็ได้ค่ะ**”

**แต่เรื่องลูกคงไม่มี?** “ไม่อยากมีค่ะ บีไม่ได้อินกับเด็กขนาดนั้น ไม่ได้คิดจะมีแต่ไหนแต่ไรอยู่แล้ว รู้สึกว่าอยู่แบบนี้ก็ดี ใช้ชีวิตของเราไปจนแก่เฒ่าเลยดีกว่า”

**ไม่มีเด็กคนไหนโดนตกให้เรารู้สึกอยากมีลูกเลยเหรอ?** “ไม่ได้หมายถึงไม่ชอบเด็กนะ ชอบเด็ก แต่ด้วยสถานการณ์ตอนนี้ หลายคนบอกว่ามีเด็กก็ดี เพิ่มประชากร เราเข้าใจ แต่คิดว่าอยู่ที่ความสบายใจของเราดีกว่า พ่อแม่คนไหนที่ไหวก็มีไป แต่สำหรับเรารู้สึกไม่พร้อมที่จะมี เลยไม่มีดีกว่า”

**เห็นคุณแม่ในตัวเราไหมว่าจะเป็นคุณแม่แบบไหน?** “ถ้าให้เป็นเป็นได้ เรารู้อยู่แล้วว่าเราจะเลี้ยงยังไง แต่แค่รู้สึกว่าไม่จำเป็นต้องมีก็ได้”