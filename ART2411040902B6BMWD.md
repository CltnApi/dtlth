---
layout: post
code: "ART2411040902B6BMWD"
origin_url: "https://www.khaosod.co.th/sports/news_9489661"
image: "https://github.com/user-attachments/assets/88c50382-2129-4a97-aa15-ddc9a59cc9c6"
title: "อนุรุทธิ์ ยืนยันทีม 17 ปีเปิดโอกาสแข้งใหม่-ลูกครึ่งต่างแดน วางคิวจัดทัวร์พิเศษ"
description: "อนุรุทธิ์ นาคาศัย ผู้จัดการทั่วไป ทีมชาติไทย รุ่น 17 ปี ยืนยันชิงแชมป์เอเชีย รอบสุดท้าย ยังเปิดโอกาสแข้งใหม่ พร้อมเตรียมจัดทัวร์นาเมนต์พิเศษลับแข้ง"
category: "SPORTS"
language: "th"
date: 2024-11-04T09:07:40.590Z
---

# อนุรุทธิ์ ยืนยันทีม 17 ปีเปิดโอกาสแข้งใหม่-ลูกครึ่งต่างแดน วางคิวจัดทัวร์พิเศษ

[![อนุรุทธิ์ ยืนยันทีม 17 ปีเปิดโอกาสแข้งใหม่-ลูกครึ่งต่างแดน วางคิวจัดทัวร์พิเศษ](https://www.khaosod.co.th/wpapp/uploads/2024/11/อนุรุทธิ์.jpg "อนุรุทธิ์ ยืนยันทีม 17 ปีเปิดโอกาสแข้งใหม่-ลูกครึ่งต่างแดน วางคิวจัดทัวร์พิเศษ")](https://www.khaosod.co.th/wpapp/uploads/2024/11/อนุรุทธิ์.jpg)

อนุรุทธิ์ นาคาศัย ผู้จัดการทั่วไป ทีมชาติไทย รุ่น 17 ปี ยืนยันชิงแชมป์เอเชีย รอบสุดท้าย ยังเปิดโอกาสแข้งใหม่ พร้อมเตรียมจัดทัวร์นาเมนต์พิเศษลับแข้ง

ทีมฟุตบอลชายไทย รุ่น 17 ปี ได้สิทธิ์ผ่านเข้ารอบสุดท้าย ชิงแชมป์เอเชีย ที่ซาอุดีอาระเบีย โดยกำลังรอผลการจับสลากแบ่งสายอย่างเป็นทางการ

นายอนุรุทธิ์ นาคาศัย ผู้จัดการทั่วไปทีม 17 ปีกล่าวว่า “สำหรับการเตรียมทีมของยู-17 ที่จะไปชิงแชมป์เอเชีย รอบสุดท้าย ที่ซาอุดีอาระเบีย ระหว่าง 3-20 เม.ย. เราเป็นทีมวางในโถ 2 กำลังรอผลการจับสลากแบ่งสายในวันที่ 23 ม.ค.68 อีกครั้งว่าเราจะเจอกับทีมใดบ้าง แต่ในเบื้องต้นเราได้มีวางแผนในระยะยาวว่าเราจะพักเดือนเดียวคือเดือนพ.ย. หลังจากนั้นเรารวมตัวเข้าแคมป์ต่อเนื่องทุกเดือนจนถึงวันแข่ง”

“นอกจากนี้น่าจะมีการจัดทัวร์นาเมนต์พิเศษแต่กำลังอยู่ในช่วงพิจารณาว่าจะจัดที่ไทยหรือว่าจะไปจัดที่ซาอุดีอาระเบีย หรือกาตาร์ เพราะก่อนหน้านี้ท่านนายกสมาคม (นวลพรรณ ล่ำซำ) ได้มีโอกาสพูดคุยกับนายกสมาคมฟุตบอลของทั้งสองชาติเอาไว้ในเบื้องต้นซึ่งมีความคืบหน้าด้วยดี ดังนั้นมีโอกาสที่จะไปจัดทัวร์นาเมนต์พิเศษแต่ขึ้นอยู่กับว่าจะไปจัดที่ซาอุดีอาระเบีย หรือกาตาร์ จะเห็นได้ว่าเราพยายามทำงานต่อเนื่องเพื่อผลักดันให้น้องๆ ชุดนี้ได้เป็นตัวแทนทวีปเอเชียไปเล่นฟุตบอลโลก รอบสุดท้ายที่กาตาร์ในเดือนก.ค.”

ผู้สื่อข่าวสอบถามว่ามีโอกาสจะเรียกนักเตะรุ่น 17 ปีที่เป็นพวกลูกครึ่งอยู่ในต่างประเทศเข้ามาร่วมทดสอบด้วยหรือไม่ นายอนุรุทธิ์กล่าวทีมงานโค้ชเปิดกว้างเกี่ยวกับเรื่องนี้ไม่ว่าจะเป็นลูกครึ่งหรือนักเตะไทยที่เกิดในปีพ.ศ.2551 – 2552 ที่ยังตกสำรวจ หรือคนที่พัฒนาขึ้น โดยในส่วนของลูกครึ่งได้ส่งโปรไฟล์ของนักเตะให้กับทางสต๊าฟโค้ชเรียบร้อยแล้ว ถ้าโค้ชเห็นว่าเหมาะสมจะมีการนำเสนอไปยังนายกสมาคม (นวลพรรณ ล่ำซำ) ในการติดต่อประสานงานต่อไป

“ส่วนฟุตบอล 7 สีที่เพิ่งจบไปทางเซอร์เด็จ (จเด็จ มีลาภ) ได้ไปดูเกมแทบทุกนัดเท่าที่ตรงกับวันว่าง ทั้งนี้ต้องบอกว่านักเตะที่เล่นฟุตบอล 7 สี หลายคนอาจจะเห็นว่าฝีเท้าดี แต่เมื่อดูจากอายุบางคนอายุเกินที่เล่นทีม 17 ปีแล้ว เพราะรายการดังกล่าวมีนักเตะตั้งแต่ 15-18 ปี คงต้องไปดูเป็นรายๆ ว่าใครมีอายุในเกณฑ์และฝีเท้าน่าสนใจ”