---
layout: post
code: "ART24111814029KAHS1"
origin_url: "https://www.khaosod.co.th/lifestyle/news_9511349"
image: "https://github.com/user-attachments/assets/37ae1837-2972-4b92-a6f5-61a37c604d48"
title: "ทัวร์อวกาศ  กลางกรุง ครั้งแรกในเอเชีย SPACE JOURNEY BANGKOK"
description: "ทัวร์อวกาศ ที่กรุงเทพ  นิทรรศการอวกาศ SPACE JOURNEY BANGKOK ครั้งแรกในเอเชียความฝันที่จะก้าวขึ้นไปยืนบนดวงจันทร์ทำให้มนุษย์โลกก้าวข้ามขีดจำกัดต่างๆ"
category: "LIFESTYLE"
language: "th"
date: 2024-11-18T14:11:25.940Z
---

# ทัวร์อวกาศ  กลางกรุง ครั้งแรกในเอเชีย SPACE JOURNEY BANGKOK

[![ทัวร์อวกาศ  กลางกรุง ครั้งแรกในเอเชีย SPACE JOURNEY BANGKOK](https://www.khaosod.co.th/wpapp/uploads/2024/11/SPACE-ปก.jpg "ทัวร์อวกาศ  กลางกรุง ครั้งแรกในเอเชีย SPACE JOURNEY BANGKOK")](https://www.khaosod.co.th/wpapp/uploads/2024/11/SPACE-ปก.jpg)

ความฝันที่จะก้าวขึ้นไปยืนบนดวงจันทร์ทำให้มนุษย์โลกก้าวข้ามขีดจำกัดต่างๆ ที่มี จนไปยืนบนดวงจันทร์ได้สำเร็จ แต่เส้นทางกว่าจะได้ ทัวร์อวกาศ ที่แสนกว้างไกลทำให้ก่อเกิดสิ่งต่างๆ ขึ้นมากมาย และยังเป็นความสนุกสนานน่าอัศจรรย์ใจของชาวโลกเสมอ

**อินเด็กซ์ ครีเอทีฟ** จับมือ **ภิรัชบุรี กรุ๊ป** เปิดโลกการเรียนรู้และสร้างแรงบันดาลใจครั้งใหญ่ให้เยาวชนไทยและผู้สนใจด้านอวกาศ ดึงสุดยอดนิทรรศการด้านอวกาศระดับโลกมาจัดแสดงขึ้นที่ประเทศไทย นับเป็นครั้งแรกของเอเชีย ภายใต้ชื่อ “**SPACE JOURNEY BANGKOK**”

![](https://www.khaosod.co.th/wpapp/uploads/2024/11/SPACE-1-696x244.jpg)

![](https://www.khaosod.co.th/wpapp/uploads/2024/11/SPACE-2-696x244.jpg)

**พบกับ 10 ห้องนิทรรศการเสมือนจริงเกี่ยวกับอดีต ปัจจุบัน และอนาคตของการสำรวจอวกาศ ที่รวบรวมชิ้นส่วนยานอวกาศที่ผ่านการใช้จริงและแบบจำลองที่หาชมยากกว่า 600 ชิ้นจากสหรัฐอเมริกา สหภาพโซเวียต งานกำหนดจัดขึ้นระหว่างวันที่ 16 ธันวาคม 2567- 16 เมษายน 2568 ณ Event Space 97 ไบเทคบุรี (ศูนย์นิทรรศการและการประชุมไบเทค บางนา)**

งานนิทรรศการแบ่งออกเป็นห้องต่างๆ บอกเล่าตั้งแต่ประวัติศาสตร์การเริ่มต้นขึ้นไปสำรวจอวกาศครั้งแรกจนถึงปัจจุบัน ห้องให้ความรู้ความเข้าใจเกี่ยวกับอดีต ปัจจุบัน และอนาคตของการสำรวจอวกาศ ห้องรวบรวมวัตถุจริงและวัตถุหาชมยากกว่า 600 ชิ้น ทั้งจากสหรัฐ สหภาพโซเวียต และอื่นๆ

_นำมาจัดแสดงใน 10 ห้องนิทรรศการในรูปแบบเสมือนจริง โซนโลกจักรวาลแบบ Interactive พร้อมมอบประสบการณ์ชมภาพยนตร์ 3 มิติ และกิจกรรมแห่งความสนุกสนาน ต่างๆ อาทิ คอสมอส แคมป์ (Cosmos Camp) พบกับศูนย์ฝึกอบรมนักบินอวกาศ การขับขี่ VR รวมถึงเครื่องไจโรสโคป เป็นต้น_

![](https://www.khaosod.co.th/wpapp/uploads/2024/11/SPACE-3-696x244.jpg)

![](https://www.khaosod.co.th/wpapp/uploads/2024/11/SPACE-4-696x244.jpg)

**ไฮไลต์ที่น่าสนใจ ผู้เข้าชมจะได้พบกับ ชิ้นส่วนประกอบดั้งเดิมของเครื่องยนต์ F1 ของกระสวยอวกาศ แซทเทิร์น V (Saturn V) ที่กอบกู้มาจากก้นมหาสมุทรแปซิฟิก โดย Jeff Besos เจ้าของ Amazon ซึ่งเป็นวัตถุที่มีคุณภาพสูง ซึ่งตัววัตถุนี้เองยังสามารถคงรูปร่างได้ดี แม้จะอยู่ในที่อุณหภูมิต่ำในมหาสมุทร หรือผ่านจุดที่อุณหภูมิสูงใกล้จุดหลอมเหลวมาแล้วก็ตาม**

แผงควบคุมต้นฉบับจากศูนย์บัญชาการภารกิจฮูสตัน ที่วิศวกรใช้สื่อสารกับนักบินอวกาศในภารกิจ Apollo และกระสวยอวกาศชุดแรกๆ และกระดาษที่มีการคำนวณเส้นทางการบินต่างๆ ที่เหล่าวิศวกรคำนวนด้วยมือ

_แบบจำลอง 1:1 ของโมดูลควบคุมยาน Apollo โมเดลนี้ได้ติดตั้งอุปกรณ์ควบคุมตามยุคสมัยตลอดระยะเวลาการบิน ซึ่งนักบินอวกาศต้องอยู่ในพื้นที่แคบที่ต้องแบ่งปันพื้นที่กับวัสดุที่เก็บมาด้วย เช่น ชิ้นส่วนหินจากดวงจันทร์ แบบจำลองรถสำรวจดาวอังคาร หุ่นยนต์ที่ทำงานหนักที่สุดนอกโลก จากเดิมมีแผนทำงาน 90 วัน สุดท้ายทำงานถึง 5,498 วัน_

แบบจำลองของยานสำรวจดวงจันทร์ ช่วยนักบินอวกาศไม่ต้องเดินเท้าในภารกิจ Apollo 15, 16 และ 17 รถสำรวจดวงจันทร์ Lunokhod ของรัสเซีย ส่งขึ้นไปแทนมนุษย์บนยาน Luna ผ่านการควบคุมจาก ศูนย์ควบคุมภาคพื้นดิน Collection ของอุกกาบาต รวมหินจากดาวอังคารของสะสมที่มีเอกลักษณ์มูลค่าต่อกรัมสูงกว่าทองคำ

![](https://www.khaosod.co.th/wpapp/uploads/2024/11/SPACE-5-696x346.jpg)

![](https://www.khaosod.co.th/wpapp/uploads/2024/11/SPACE-6-696x356.jpg)

นิทรรศการนี้เกิดขึ้นเนื่องจาก **นายเกรียงกานต์ กาญจนะโภคิน** ประธานเจ้าหน้าที่บริหารร่วม บริษัท อินเด็กซ์ ครีเอทีฟ วิลเลจ จำกัด มีโอกาสได้เดินทางไปชมนิทรรศการดังกล่าวที่ต่างประเทศ และพบว่าแต่ละชิ้นงานที่นำเสนอสร้างแรงบันดาลใจได้เป็นอย่างมาก

**“แต่ละชิ้นงานได้เห็นความพยายามของมนุษย์ที่อยากออกไปนอกโลก เป็นสิ่งที่เหนือขีดจำกัดและเกินกว่าจินตนาการ จึงจุดประกายอยากให้คนไทยได้เห็น จนนำมาซึ่งการจัดงาน Space Journey Bangkok ครั้งแรกที่ประเทศไทย และเป็นครั้งแรกในเอเชีย**

สมกับความตั้งใจและเป้าหมายเพื่อเปิดโลกแห่งการเรียนรู้ให้กับคนไทย โดยเฉพาะกลุ่มเยาวชน นักเรียน นักศึกษา ได้มาจุดประกายความคิดและสร้างแรงบันดาลใจด้านอวกาศ เพื่อนำไปต่อยอดสู่การพัฒนาเทคโนโลยีด้านอวกาศในอนาคต” นายเกรียงกานต์ กล่าว

![](https://www.khaosod.co.th/wpapp/uploads/2024/11/SPACE-7-696x417.jpg)

นายเกรียงกานต์ กล่าวว่า นิทรรศการเช่นนี้ไม่ได้มีบ่อยครั้ง ไม่รู้ว่าอีกกี่สิบปีจึงจะวนกลับมาที่ประเทศเราอีก ทั้งความยากในการขนส่ง การหาพื้นที่จัดแสดง การดูแลระหว่างการจัดแสดง คิดว่าเด็กเยาวชนรุ่นนี้ หรือคนทั่วๆ ไปก็ตามควรจะมีโอกาสได้มาชม

ในนิทรรศการ SPACE JOURNEY BANGKOK สิ่งที่เราจะเติมเข้าไปคือจุดบรรยายข้อมูลความรู้ เป็นเสน่ห์ของคนไทยที่ต้องมีเพิ่มเติม และอยากให้ทุกภาคส่วนมาช่วยกัน มาสนับสนุนให้เด็กๆ เยาวชนได้มีโอกาสมาชมนิทรรศการนี้

นิทรรศการนี้จะเกิดขึ้นไม่ได้เลยหากไม่มีผู้ที่ร่วมรังสรรค์งานให้เกิดขึ้น โดย **นายปิติภัทร บุรี** ประธานเจ้าหน้าที่บริหารภิรัชบุรี กรุ๊ป นักจัดการ สร้างสรรค์และพัฒนาโครงการอสังหาริมทรัพย์เชิงพาณิชย์ อาทิ ไบเทคบุรี ภิรัช ทาวเวอร์ แอท เอ็มควอเทียร์

**นายปิติภัทร กล่าวว่า เราต้องปรับปรุงพื้นที่ใหม่เพื่อนิทรรศการนี้ ควบคุมอุณหภูมิ รีโนเวทพื้นที่ใหม่ทั้งหมดเพราะมีความสูง น้ำหนัก มีชิ้นส่วนจัดแสดงที่ใหญ่ผิดปกติที่ต้องถอดประตูออกเพื่อนำเข้ามาในอาคารได้ ต้องมีระบบต่างๆ รองรับ เป็นโจทย์ที่ท้ายทาย ความเสี่ยงสูงมากหากมีน้ำหยด อุณหภูมิไม่ได้ เพราะแต่ละชิ้นส่วนที่นำมาจัดแสดงเป็นชิ้นส่วนที่หาไม่ได้อีกแล้ว ต้องระวังความเสียหาย เชื่อว่าเป็นสิ่งที่คุ้ม**

_“ค่าใช้จ่ายในการนำ Space Journey Bangkok เข้ามาจัดแสดงจึงค่อนข้างสูง รวมถึงค่าลิขสิทธิ์ การนำอุปกรณ์เข้ามา และขนาดของพื้นที่ต้องใช้ถึง 2,000 ตารางเมตร จึงอยากให้คนไทยและเพื่อนบ้านในแถบอาเซียนมีโอกาสชมงาน Space Journey Bangkok ครั้งนี้ โดยเปิดให้ชมถึง 4 เดือน” ประธานเจ้าหน้าที่บริหารภิรัชบุรี กรุ๊ป กล่าว_

นายปิติภัทร กล่าวว่าไม่ใช่แค่เด็ก คนทั่วไปก็สามารถมาดูได้ ผู้ใหญ่สามารถมาดูได้เพราะเป็นความทรงจำวัยเด็กที่เราเคยสนุกกับเรื่องนี้ เคยจินตนาการถึงสิ่งเหล่านี้มาก่อน เคยได้เห็นเหตุการณ์การส่งคนขึ้นไปในอวกาศ

![](https://www.khaosod.co.th/wpapp/uploads/2024/11/SPACE-8-696x385.jpg)

_นิทรรศการนี้ไม่ได้เกี่ยวข้องแค่เรื่องอวกาศ แต่เกี่ยวโยงไปกับทุกเรื่องทั้งการคำนวน วิทยาศาสตร์ ดวงดาว เทคโนโลยี วิศวกร อาหาร เช่น อาหารไทยที่ผ่านมาตรฐานระดับสากลจนได้รับเลือกให้เป็นอาหารสำหรับนักบินอวกาศ หรือเทคโนโลยีไมโครชิปและดาวเทียมที่ผลิตโดยคนไทย รวมถึงนักวิชาการไทยที่ร่วมงานกับองค์กรชั้นนำระดับโลกอย่างนาซ่า_

เหตุการณ์เหล่านี้สะท้อนให้เห็นว่าการเดินทางสู่อวกาศมิใช่เรื่องไกลตัวสำหรับคนไทยอีกต่อไป และหากภาครัฐ หรือเอกชนที่คิดว่าอยากมีส่วนร่วมในนิทรรศการ หรืออยากสนับสนุนให้เด็กได้มีโอกาสมาชมนิทรรศการสามารถติดต่อมาได้ เรายังมองไปถึงเรื่องการต่อยอดไปยังสิ่งต่างๆ ได้

**ผู้สนใจเข้าชมงานสามารถติดต่อซื้อบัตรและติดตามข่าวสารได้ทาง www.icvticket.com, Facebook : SpaceJourneyBkk หรือ Line: @icvticket**