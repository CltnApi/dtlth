---
layout: post
code: "ART2411201237QZNON4"
origin_url: "https://www.khaosod.co.th/sports/news_9514426"
image: "https://github.com/user-attachments/assets/54b28b1b-5e87-44fc-afc9-6e1a84c4dfb1"
title: "รมว.กีฬา ยันหนุน ส.บอล เต็มที่ - มาดามแป้ง ชูบอลชายยู17-ชบาแก้ว ไปบอลโลก"
description: "“มาดามแป้ง” นวลพรรณ ล่ำซำ นายกสมาคมกีฬาฟุตบอลฯ และ ประธานเจ้าหน้าที่ บริหาร บริษัท ไทยลีก นำทีมคณะผู้บริหาร นำโดย พันตำรวจโท หม่อมหลวง กิติบดี ประวิตร เล"
category: "SPORTS"
language: "th"
date: 2024-11-20T12:46:50.020Z
---

# รมว.กีฬา ยันหนุน ส.บอล เต็มที่ - มาดามแป้ง ชูบอลชายยู17-ชบาแก้ว ไปบอลโลก

[![รมว.กีฬา ยันหนุน ส.บอล เต็มที่ - มาดามแป้ง ชูบอลชายยู17-ชบาแก้ว ไปบอลโลก](https://www.khaosod.co.th/wpapp/uploads/2024/11/56329.jpg "รมว.กีฬา ยันหนุน ส.บอล เต็มที่ - มาดามแป้ง ชูบอลชายยู17-ชบาแก้ว ไปบอลโลก")](https://www.khaosod.co.th/wpapp/uploads/2024/11/56329.jpg)

**“มาดามแป้ง” นวลพรรณ ล่ำซำ นายกสมาคมกีฬาฟุตบอลฯ และ ประธานเจ้าหน้าที่ บริหาร บริษัท ไทยลีก นำทีมคณะผู้บริหาร นำโดย พันตำรวจโท หม่อมหลวง กิติบดี ประวิตร เลขาธิการฯ , ดร.ชาญวิทย์ ผลชีวิน อุปนายกฯ และ เลิศศักดิ์ พัฒนชัยกุล สภากรรมการ พร้อมด้วยพนักงานสมาคมฯ และ ไทยลีก ให้การต้อนรับ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมคณะ หลังเดินทางมาเยี่ยมที่ทำการ สมาคมฯ วันที่ 20 พฤศจิกายน 2567**

บรรยากาศเป็นไปอย่างอบอุ่น และ เป็นกันเอง โดย “มาดามแป้ง” นายกสมาคมฯ เป็นผู้นำ ในการพาเยี่ยมชมทั้งหมด เริ่มตั้งแต่ชั้น 1 พื้นที่ทำงานสมาคมฯ และ บริษัท ไทยลีก จำกัด, ห้องปฏิบัติการจัดการแข่งขัน , ห้องจับสลากผู้ตัดสิน, ห้อง VAR, ห้องอบรม และสันทนาการ, ชั้น 2 ห้องประชุมขนาดใหญ่ และ สนามฟุตซอลขนาดมาตรฐาน ในฐานะสนามซ้อมของทีมชาติไทยทุกชุด และ ชั้น 3 ห้องประชุม และห้องทำงาน

นอกจากนี้ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ยังถือโอกาสเข้าร่วมประชุม และ รับฟังแนวทางพัฒนาฟุตบอลของสมาคมฯ ในทุกชุดของฟุตบอลชาย และ ฟุตบอลหญิง ทั้งระดับเยาวชน และ ชุดใหญ่ โดย นายกสมาคมฯ ยังได้ฉายภาพให้เห็นถึงเป้าหมายสำคัญ ของ ทีมชาติไทย 2 ชุด ที่ยังอยู่ในเส้นทางลุ้นไปฟุตบอลโลก ประกอบด้วย ฟุตบอลหญิงทีมชาติไทยชุดใหญ่ ที่มีเป้าหมาย ผ่านเข้าไปเล่น ฟุตบอลโลก รอบสุดท้าย ที่ประเทศบราซิล ในปี 2027 โดยจะเริ่มคัดเลือก วันที่ 23 มิถุนายน-5 กรกฎาคม 2568 และ ฟุตบอลชายทีมชาติไทย U17 ที่มีเป้าหมาย ไปเล่นฟุตบอลโลก รอบสุดท้าย ที่ประเทศกาตาร์ ในปี 2025 โดยจะเริ่มคัดเลือก ในรอบสุดท้าย ที่ประเทศซาอุดีอาระเบีย วันที่ 3-20 เมษายน 2568 รวมถึงแผนฟุตบอลเยาวชนในระดับรากหญ้า และการแข่งขันฟุตบอลเยาวชนทุกรุ่นอายุ ซึ่งถือเป็นนฐานรากที่สำคัญของการพัฒนาฟุตบอลไทยทั้งระดับ

โดย นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ยืนยันว่าพร้อมพิจารณาการสนับสนุนทุกด้านแก่ สมาคมกีฬาฟุตบอลฯ รวมถึงทุกสมาคมกีฬาอย่างเต็มที่ ภายใต้แนวคิดของ นายกรัฐมนตรี ที่ประกาศไว้แล้วว่าจะใช้กีฬา เป็นสื่อกลางในการพัฒนาสังคม และ ประเทศ รวมถึงใช้กีฬาเป็นทูต ที่เชื่อมโยงผู้คนเข้าด้วยกัน ทั้งในประเทศ และ ต่างประเทศ