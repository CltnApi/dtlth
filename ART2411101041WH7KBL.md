---
layout: post
code: "ART2411101041WH7KBL"
origin_url: "https://www.khaosod.co.th/sports/news_9499101"
image: "https://github.com/user-attachments/assets/e4f4bf48-1930-404a-a720-04ba701a042e"
title: "ทีมรักบี้สาวไทย เฮ2นัดลิ่วเข้ารอบรองฯชนจีน - ทีมหนุ่มลุ้นที่ 5 เอเชียซีรีส์"
description: "การแข่งขันรักบี้ 7 คน ชิงชนะเลิศแห่งเอเชีย “Asia Rugby..."
category: "SPORTS"
language: "th"
date: 2024-11-10T10:46:23.823Z
---

# ทีมรักบี้สาวไทย เฮ2นัดลิ่วเข้ารอบรองฯชนจีน - ทีมหนุ่มลุ้นที่ 5 เอเชียซีรีส์

[![ทีมรักบี้สาวไทย เฮ2นัดลิ่วเข้ารอบรองฯชนจีน - ทีมหนุ่มลุ้นที่ 5 เอเชียซีรีส์](https://www.khaosod.co.th/wpapp/uploads/2024/11/ghytie.jpg "ทีมรักบี้สาวไทย เฮ2นัดลิ่วเข้ารอบรองฯชนจีน - ทีมหนุ่มลุ้นที่ 5 เอเชียซีรีส์")](https://www.khaosod.co.th/wpapp/uploads/2024/11/ghytie.jpg)

การแข่งขันรักบี้ 7 คน ชิงชนะเลิศแห่งเอเชีย “Asia Rugby Emirates Sevens Series” สนามสุดท้ายของปี 2024 ระหว่างวันที่ 9-10 พ.ย.2567 ที่สนามบุณยะจินดา โดยในครั้งนี้ทีมชาติไทยมีทั้งทีมชายและทีมหญิงเข้าร่วมชิงชัย

เมื่อวันที่ 9 พ.ย.ที่ผ่านมา เป็นการแข่งขันรอบแรก โดยทีมชายไทยอยู่สาย เอ ร่วมกับ ญี่ปุ่น, จีน และ สหรัฐอาหรับเอมิเรตส์ ส่วนสาย บี มี ฮ่องกง, เกาหลีใต้, มาเลเซีย และ สิงคโปร์ โดยรอบแรก 3 นัดปรากฏว่าทีมหนุ่มไทย แพ้ ญี่ปุ่น 0-40 จุด กับ แพ้ จีน 35-5 จุด ส่วนเกมที่เจอกับ สหรัฐอาหรับเอมิเรตส์นั้นทีมชายเน้นเป็นพิเศษหวังเก็บชัยชนะ และก็เป็นไปตามความหวังเมื่อทีมหนุ่มไทยผนึกกำลังกันสู้เอาชนะ 12-7 จุด ปิดท้ายรอบแบ่งกลุ่มด้วยการจบอันดับ 3 ของสาย ไปพบกับ สิงคโปร์ ทีมอันดับ 4 ของสายบี เพื่อชิงอันดับดีที่สุดคืออันดับ 5

ขณะที่ทีมหญิงนั้นอยู่สาย เอ ร่วมกับ ญี่ปุ่น, สิงคโปร์ และ มาเลเซีย ส่วนสายบี มี จีน, ฮ่องกง, คาซัคสถาน และ สหรัฐอาหรับเอมิเรตส์ สำหรับรอบแรกของสาวไทยนั้นเล่นได้อย่างยอดเยี่ยม ถล่ม สิงคโปร์ 43-0 จุด กับ มาเลเซีย ก็ยังเก็บชัยชนะไป 24-0 จุด ส่วนในการเจอกับญี่ปุ่นนัดสุดท้าย ถือว่าเป็นงานที่ท้าทายของสาวไทย ปรากฏว่า เป็นทางญี่ปุ่นที่แข็งแกร่งกว่าเอาชนะไทยไป 33-12 จุด ทำให้ทีมสาวไทยจบอันดับ 2 ของสายไปเจอกับ จีน ในรอบรองชนะเลิศ