---
layout: post
code: "ART24111406427KOAIY"
origin_url: "https://www.khaosod.co.th/sports/news_9505072"
image: "https://github.com/user-attachments/assets/0aba4923-9083-4311-b67b-b8396533e48f"
title: "เมย์ รัชนก พ่ายสาวอินโด ร่วงแบดคุมาโมโตะ - เมซ้าย ฟอร์มแรงลิ่วรอบสาม"
description: "ศึกแบดมินตัน เอชเอสบีซี บีดับเบิลยูเอฟ เวิลด์ ทัวร์ ซูเปอร์ 500 รายการ “คุมาโมโตะ มาสเตอร์ส เจแปน 2024” ที่เมืองคุมาโมโตะ ประเทศญี่ปุ่น ชิงเงินรางวัลรวมฃ"
category: "SPORTS"
language: "th"
date: 2024-11-14T06:47:13.053Z
---

# เมย์ รัชนก พ่ายสาวอินโด ร่วงแบดคุมาโมโตะ - เมซ้าย ฟอร์มแรงลิ่วรอบสาม

[![เมย์ รัชนก พ่ายสาวอินโด ร่วงแบดคุมาโมโตะ - เมซ้าย ฟอร์มแรงลิ่วรอบสาม](https://www.khaosod.co.th/wpapp/uploads/2024/11/mayy.jpg "เมย์ รัชนก พ่ายสาวอินโด ร่วงแบดคุมาโมโตะ - เมซ้าย ฟอร์มแรงลิ่วรอบสาม")](https://www.khaosod.co.th/wpapp/uploads/2024/11/mayy.jpg)

ศึกแบดมินตัน เอชเอสบีซี บีดับเบิลยูเอฟ เวิลด์ ทัวร์ ซูเปอร์ 500 รายการ “คุมาโมโตะ มาสเตอร์ส เจแปน 2024” ที่เมืองคุมาโมโตะ ประเทศญี่ปุ่น ชิงเงินรางวัลรวม 420,000 เหรียญสหรัฐฯ หรือราว 14.5 ล้านบาท เมื่อวันที่ 14 พ.ค. ที่ผ่านมาเป็น การแข่งขันในรอบสอง หรือ รอบ 16 คนสุดท้าย

ประเภทหญิงเดี่ยว ” เมย์” รัชนก อินทนนท์ มือ 18 ของโลก ลงสนามพบกับ เกรกอเรีย มาริสกา ตุนจุง มือ 8 ของโลกจากอินโดนีเซีย

ผลปรากฎว่าแมตช์นี้ เป็นสาวอินโดนีเซีย ที่ทำได้ดีกว่า เอาชนะ เมย์ รัชนก ไป 2 เกมรวด 21-14 และ 21-15 ย้ำแค้นจากรอบ 8 คนสุดท้าย ในมหกรรมกีฬาโอลิมปิก 2024 ขณะที่ รัชนก ยุติเส้นทางไว้ที่รอบนี้

ด้าน “เม” ศุภนิดา เกตุทอง มือ 10 ของโลก ฟอร์มดีต่อเนื่อง หลังเอาชนะ ลีเน่ ฮอยจ์มาร์ก เคียร์สเฟลด์ท มือ 21 ของโลกชาวเดนมาร์ก 2-0 เกม 21-15 และ 21-18 ผ่านเข้าสู่รอบ 8 คนสุดท้ายได้สำเร็จ

ส่วนประเภทคู่ผสม “บาส” เดชาพล พัววรานุเคราะห์ กับ “เฟม” ศุภิสรา เพียวสามพราน ออกแรงเล่นสามเกม ก่อนเอาชนะ โรบิน ทาเบลลิง และ อเล็กซานดรา โบเจ 2-1 เกม 21-12, 17-21 และ 21-19 ยังเข้ารอบต่อไป

ขณะที่ “ไตเติ้ล” รุษฐนภัค อูปทอง กับ “เจน” เฌอย์ณิชา สุดใจประภารัตน์ คู่มือ 31 ของโลก เอาชนะ ฮิโรกิ นิชิ กับ อาการิ ซาโต คู่จากญี่ปุ่น 2 เกมรวด 21-14 และ 21-18 เข้ารอบต่อไปเช่นกัน