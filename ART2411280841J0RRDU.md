---
layout: post
code: "ART2411280841J0RRDU"
origin_url: "https://www.khaosod.co.th/breaking-news/news_9525604"
image: "https://github.com/user-attachments/assets/528c9cc3-503b-4e0f-8b70-57b22b38b058"
title: "แจกเงิน 10,000 บาท โอนซ้ำรอบสุดท้าย 19 ธ.ค.นี้ คลังเตือน 3 กลุ่มรีบแก้ไขด่วน"
description: "คลัง เตรียมแจกเงิน 10,000 บาท ให้ผู้มีบัตรสวัสดิการแห่งรัฐและคนพิการ ซ้ำรอบสุดท้าย 19 ธ.ค. 67 เตือน 3 กลุ่ม เร่งผูกบัญชีพร้อมเพย์ แก้ไขสถานะของบัญชีรับเงิน"
category: "HOT_NEWS"
language: "th"
date: 2024-11-28T09:37:03.324Z
---

# แจกเงิน 10,000 บาท โอนซ้ำรอบสุดท้าย 19 ธ.ค.นี้ คลังเตือน 3 กลุ่มรีบแก้ไขด่วน

[![แจกเงิน 10,000 บาท โอนซ้ำรอบสุดท้าย 19 ธ.ค.นี้ คลังเตือน 3 กลุ่มรีบแก้ไขด่วน](https://www.khaosod.co.th/wpapp/uploads/2024/11/money-3.jpg "แจกเงิน 10,000 บาท โอนซ้ำรอบสุดท้าย 19 ธ.ค.นี้ คลังเตือน 3 กลุ่มรีบแก้ไขด่วน")](https://www.khaosod.co.th/wpapp/uploads/2024/11/money-3.jpg)

**คลัง เตรียมแจกเงิน 10,000 บาท ให้ผู้มีบัตรสวัสดิการแห่งรัฐและคนพิการ ซ้ำรอบสุดท้าย 19 ธ.ค. 67 เตือน 3 กลุ่ม เร่งผูกบัญชีพร้อมเพย์ แก้ไขสถานะของบัญชีรับเงิน หรือต่ออายุ/ทำบัตรประจำตัวคนพิการโดยด่วน ก่อนหมดสิทธิรับเงิน**

วันที่ 28 พ.ย.2567 **นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง** เปิดเผยความคืบหน้าการจ่ายเงินตามโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ (โครงการฯ) ซึ่งมีผู้มีสิทธิได้รับเงิน 10,000 บาท ตามโครงการฯ รวมประมาณ 14.55 ล้านคนว่า กระทรวงการคลัง โดยกรมบัญชีกลาง ได้จ่ายเงินในโครงการฯ มาอย่างต่อเนื่อง นับตั้งแต่เดือนก.ย.2567 และจะจ่ายเงินในรอบการจ่ายซ้ำ (Retry) ครั้งที่ 3 ซึ่งเป็นการจ่ายเงินครั้งสุดท้าย ในวันที่ 19 ธ.ค. 2567

เมื่อพ้นวันดังกล่าวจะยุติการจ่ายเงินให้แก่กลุ่มเป้าหมาย และถือว่ากลุ่มเป้าหมายไม่ประสงค์รับเงินภายใต้โครงการฯ

อย่างไรก็ดี จากข้อมูลเมื่อวันที่ 21 พ.ย.2567 พบว่า มีผู้ได้รับเงินแล้ว 14,437,625 ราย และยังมีผู้มีสิทธิที่ยังมีปัญหา 3 กลุ่ม รวมจำนวน 75,415 ราย ดังนี้

กลุ่มที่ 1 ผู้มีบัตรสวัสดิการแห่งรัฐตามโครงการลงทะเบียนเพื่อสวัสดิการแห่งรัฐ ปี 2565 ที่ได้ยืนยันตัวตน (e-KYC) สำเร็จแล้วภายในวันที่ 31 สิงหาคม 2565 แต่ยังจ่ายเงินไม่สำเร็จจำนวน 39,399 ราย

กลุ่มที่ 2 คนพิการตามฐานข้อมูลของกรมส่งเสริมและพัฒนาคุณภาพชีวิตคนพิการ (พก.) กระทรวงการพัฒนาสังคมและความมั่นคงของมนุษย์ (พม.) องค์กรปกครองส่วนท้องถิ่น (อปท.) กรุงเทพมหานคร (กทม.) และเมืองพัทยา ณ วันที่ 31 ส.ค.2567 แต่ยังจ่ายเงินไม่สำเร็จ 4,300 ราย

กลุ่มที่ 3 คนพิการที่ยังไม่เคยสั่งจ่ายเงินให้ เนื่องจากยังไม่ได้ต่ออายุบัตรประจำตัวคนพิการ ทำบัตรประจำตัวคนพิการ หรือแก้ไขข้อมูลประจำตัวคนพิการให้ถูกต้อง จำนวน 31,716 ราย

โฆษกกระทรวงการคลัง จึงขอประชาสัมพันธ์ถึงผู้มีสิทธิที่ยังไม่เคยได้รับเงินในรอบการจ่ายเงินที่ผ่านมาดำเนินการต่าง ๆ โดยด่วนเพื่อให้พร้อมรับเงินในการจ่ายเงินรอบสุดท้าย ดังนี้

กลุ่มที่ 1 ให้เร่งผูกบัญชีพร้อมเพย์กับเลขประจำตัวประชาชน หรือกรณีที่เคยผูกบัญชีพร้อมเพย์กับเลขประจำตัวประชาชนไว้แล้ว ให้ติดต่อธนาคารเพื่อตรวจสอบว่า บัญชีดังกล่าวมีสถานะปกติที่จะใช้รับเงินได้หรือไม่และแก้ไขให้ถูกต้อง ให้แล้วเสร็จภายในวันที่ 16 ธันวาคม 2567

กลุ่มที่ 2 ให้เร่งผูกบัญชีพร้อมเพย์กับเลขประจำตัวประชาชน (กรณีไม่ได้รับเงินเบี้ยความพิการ) หรือตรวจสอบบัญชีเงินฝากที่ใช้รับเงินเบี้ยความพิการอยู่ว่า บัญชีดังกล่าวมีสถานะปกติที่จะใช้รับเงินได้หรือไม่และแก้ไขให้ถูกต้อง ให้แล้วเสร็จภายในวันที่ 16 ธ.ค.2567

กลุ่มที่ 3 ให้เร่งต่ออายุบัตรประจำตัวคนพิการ ทำบัตรประจำตัวคนพิการ หรือแก้ไขข้อมูลประจำตัวคนพิการที่ศูนย์บริการคนพิการทั่วประเทศให้ถูกต้องตามเงื่อนไขของโครงการฯ ให้เสร็จภายในวันที่ 3 ธ.ค.2567 และขอให้ดำเนินการผูกบัญชีพร้อมเพย์กับเลขประจำตัวประชาชน (กรณีไม่ได้รับเงินเบี้ยความพิการ) หรือตรวจสอบบัญชีเงินฝากที่ใช้รับเงินเบี้ยความพิการว่า มีสถานะปกติที่จะใช้รับเงินได้หรือไม่และแก้ไขให้ถูกต้อง ให้แล้วเสร็จภายในวันที่ 16 ธ.ค.2567

สำหรับผู้มีสิทธิที่เป็นบุคคลล้มละลายหรือถูกพิทักษ์ทรัพย์ ให้ติดต่อเจ้าพนักงานพิทักษ์ทรัพย์และดำเนินการเกี่ยวกับสถานะของบัญชีที่จะใช้รับเงินให้แล้วเสร็จภายในวันที่ 16 ธ.ค.2567