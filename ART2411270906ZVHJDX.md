---
layout: post
code: "ART2411270906ZVHJDX"
origin_url: "https://www.khaosod.co.th/special-stories/news_9523600"
image: "https://github.com/user-attachments/assets/520f4451-6b55-45a2-970b-5566b0928305"
title: "วิจารณ์ยับ! ตำรวจนครปฐม ยึดรถวัยรุ่น แล้วทิ้งหนุ่ม-สาวไว้ข้างทางกลางดึก"
description: "วิจารณ์ยับ! ตำรวจนครปฐม ยึดรถวัยรุ่น ข้อหาไม่ติดป้ายทะเบียน ก่อนทิ้งไว้ข้างทางกลางดึก สับเละมีอำนาจใช้กฎหมาย ควรมีน้ำใจด้วย "
category: "SPECIAL_STORIES"
language: "th"
date: 2024-11-27T09:56:47.076Z
---

# วิจารณ์ยับ! ตำรวจนครปฐม ยึดรถวัยรุ่น แล้วทิ้งหนุ่ม-สาวไว้ข้างทางกลางดึก

[![วิจารณ์ยับ! ตำรวจนครปฐม ยึดรถวัยรุ่น แล้วทิ้งหนุ่ม-สาวไว้ข้างทางกลางดึก](https://www.khaosod.co.th/wpapp/uploads/2024/11/nakornphatom.jpg "วิจารณ์ยับ! ตำรวจนครปฐม ยึดรถวัยรุ่น แล้วทิ้งหนุ่ม-สาวไว้ข้างทางกลางดึก")](https://www.khaosod.co.th/wpapp/uploads/2024/11/nakornphatom.jpg)

**วิจารณ์ยับ! ตำรวจนครปฐม ยึดรถวัยรุ่น ข้อหาไม่ติดป้ายทะเบียน ก่อนทิ้งไว้ข้างทางกลางดึก สับเละมีอำนาจใช้กฎหมาย ควรมีน้ำใจด้วย**

กลายเป็นประเด็นที่ถูกถกกันบนโลกออนไลน์ ภายหลังจากที่มีผู้ใช้เฟซบุ๊กรายหนึ่ง โพสต์ภาพและคลิปวิดีโอลงในกลุ่ม [ข่าวสารกำแพงแสน](https://www.facebook.com/groups/272156716321526/) หลังถูกเจ้าหน้าที่ตำรวจยึดรถ และปล่อยทิ้งไว้ข้างถนนกลางดึกพร้อมกันแฟนสาว เหตุเกิดในพื้นที่ อ.กำแพงแสน จ.นครปฐม เมื่อวันที่ 24 พ.ย. ที่ผ่านมา

ผู้ร้องเรียน ระบุใจความว่า ขี่รถจักรยานยนต์ออกมาดี ๆ เพื่อมาซื้อน้ำกิน แต่มาเจอเจ้าหน้าที่ตำรวจเรียกตรวจ

โดยรถเป็นรถจักรยานยนต์เดิม ๆ เป็นรถของพ่อแฟน ซึ่งพ่อแฟนเสียชีวิตแล้ว มีเอกสารสำเนารถยืนยันครบแสดงให้ดู นามสกุลก็นามสกุลเดียวกัน ขาดเพียงป้ายทะเบียนที่หลุดหาย ทำเรื่องแจ้งไปแล้ว แต่ยังไม่ได้ป้าย

แต่ตำรวจกลับออกใบตรวจยึดรถ โดยให้เหตุผลว่า “ใช้รถไม่ติดแผ่นป้ายทะเบียน มีเหตุอันควรสงสัยว่า จะนำรถไปใช้ในการกระทำความผิด” ก่อนนำรถจักรยานยนต์ผู้ร้องเรียนขึ้นหลังรถตำรวจ แล้วขับออกไปทันที ทิ้งทั้ง 2 คนไว้ข้างทางในช่วงกลางดึก

ผู้ร้องเรียนระบุทิ้งท้ายว่า “อยากรู้มีอำนาจยึดรถผมเลยเหรอ แล้วทิ้งผมไว้กลางทางแบบนี้ ผมจะกลับกันยังไง”

หลังโพสต์ถูกเผยแพร่ ได้มีผู้เข้ามาแสดงความคิดเห็นมากมาย ทั้งมองว่าหากไม่ติดแผ่นป้ายทะเบียน ตำรวจมีสิทธิยึดรถได้ แม้ผู้ร้องเรียนจะมีเอกสารสำเนารถยืนยันตัวก็ตาม

ขณะที่อีกฝ่ายมองว่า ในแง่ของความผิดก็ควรดำเนินคดีตามกฎหมาย แต่ในแง่ความเป็นมนุษย์ก็ควรมีด้วย อย่างน้อยตำรวจไม่ควรทิ้งทั้ง 2 คนไว้ข้างทางกลางดึก จะพามาโรงพักแล้วติดต่อญาติให้มารับอะไรก็ว่าไป ไม่ใช่ทำไม่สนใจอะไรแบบนี้

