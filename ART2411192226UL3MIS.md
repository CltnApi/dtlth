---
layout: post
code: "ART2411192226UL3MIS"
origin_url: "https://www.khaosod.co.th/breaking-news/news_9513059"
image: "https://github.com/user-attachments/assets/0b37d11f-0c40-4c25-89e8-6c4a789f3e2c"
title: "กระบะซิ่งหนีตำรวจ แหกโค้งชนเสาไฟฟ้าตกคูน้ำดับ 7 ศพ"
description: "กระบะต้องสงสัย ซิ่งหนีตรวจค้นเจ้าหน้าที่ แหกโค้งชนเสาไฟฟ้า ก่อนตกคูน้ำ ตาย 7 ศพ"
category: "HOT_NEWS"
language: "th"
date: 2024-11-19T22:36:07.628Z
---

# กระบะซิ่งหนีตำรวจ แหกโค้งชนเสาไฟฟ้าตกคูน้ำดับ 7 ศพ

[![กระบะซิ่งหนีตำรวจ แหกโค้งชนเสาไฟฟ้าตกคูน้ำดับ 7 ศพ](https://www.khaosod.co.th/wpapp/uploads/2024/11/7daed2.jpg "กระบะซิ่งหนีตำรวจ แหกโค้งชนเสาไฟฟ้าตกคูน้ำดับ 7 ศพ")](https://www.khaosod.co.th/wpapp/uploads/2024/11/7daed2.jpg)

**กระบะต้องสงสัย ซิ่งหนีตรวจค้นเจ้าหน้าที่ แหกโค้งชนเสาไฟฟ้า ก่อนตกคูน้ำ ตาย 7 ศพ**

เมื่อเวลา 00.30 น.วันที่ 20 พ.ย.2567 พ.ต.ท.ปรัชญา บูรณัต สว.(สอบสวน) สภ.บางเลน ได้รับแจ้งมีอุบัติเหตุรถยนต์เสียหลัก มีผู้เสียชีวิตหลายราย เหตุเกิดที่บริเวณโค้งเกาะแรต หน้าวัดเกาะแรด ถนนสายบางเลน-บางปลา หมู่ 8 ต.บางเลน อ.บางเลน จ.นครปฐม หลังรับแจ้งจึงรายงานให้ พ.ต.อ.อภิศักดิ์ กำเนิด ผกก.สภ.บางเลน ทราบ ก่อนลงพื้นที่ตรวจสอบพร้อมเจ้าหน้าที่ตำรวจชุดสืบสวน แพทย์เวร อาสามูลนิธิสุขศาลานุเคราะห์ เจ้าหน้าที่การไฟฟ้าส่วนภูมิภาคอำเภอบางเลน

ในที่เกิดเหตุพบว่าเป็นถนนสายบางเลน-บางปลา มุ่งหน้าสู่ อำเภอดอนตูม โดยเจ้าหน้าที่ไฟฟ้าได้ช่วยกันตัดไฟ เนื่องจากกลัวว่าจะเกิดอันตราย ในที่เกิดเหตุพบว่ามีเสาไฟฟ้าล้มหักอยู่ ทราบว่าภายในร่องน้ำ พบรถกระบะ ดีแมกซ์ สีเทา 4 ประตู หมายเลขทะเบียน 3 ฒห 2488 กทม. สภาพรถพังยับเยินทั้งคัน ซึ่งมีผู้ติดภายในจำนวน 2 คน เจ้าหน้าที่ช่วยกันนำร่างออกจากตัวรถ พบว่าเป็นชายชาวพม่า

นอกจากนี้ภายในคูน้ำข้างทาง ยังพบศพผู้เสียชีวิตอีกจำนวน 5 ราย เป็นหญิง สัญชาติพม่าเจ้าหน้าที่ช่วยกันลำเลียงขึ้นฝั่ง เพื่อให้แพทย์ชันสูตร พลิกศพ และดำเนินการสอบสวนตามกฎหมาย

![](https://www.khaosod.co.th/wpapp/uploads/2024/11/1732039653382-696x392.jpg)

จากการสอบถามเบื้องต้นทราบว่า ก่อนเกิดเหตุ รถกระบะคันดังกล่าวจอดอยู่ริมถนน ขณะเดียวกันมีรถเจ้าหน้าที่สายตรวจรถยนต์ ออกตรวจพื้นที่มาตาม ถ.บางเลน-ดอนตูม กระทั่งถึงบริเวณหน้าการไฟฟ้าส่วนภูมิภาค อ.บางเลน พบรถกระบะซึ่งจอดอยู่ที่มืด ฝั่งตรงข้ามการไฟฟ้าฯ ท่าทางพิรุธ จึงวนไปตรวจสอบ แต่รถกระบะได้ขับหลบหนีด้วยความเร็วสูง ก่อนจะมาเสียหลักเฉี่ยวชนเสาไฟฟ้าตกคูน้ำ มีผู้เสียชีวิตดังกล่าว