---
layout: post
code: "ART2411070602L4DPZK"
origin_url: "https://www.khaosod.co.th/entertainment/news_9494152"
image: "https://github.com/user-attachments/assets/b92dbc0a-be26-480c-b53c-080db4e9a5aa"
title: "เจนสุดา ใจฟู เพื่อนมาฟูลทีมยินดีความสำเร็จ แก้วที่แตกมีรอยร้าวต่อติดแล้ว"
description: "แก๊งนางฟ้าไม่เคยทิ้งกัน เจนสุดา ใจฟู เพื่อนมาฟูลทีมยินดีความสำเร็จ แก้วที่แตกมีรอยร้าวต่อติดแล้ว ผ่านชีวิตระหกระเหินมา เรื่องที่ผ่านมาขี้ปะติ๋ว"
category: "ENTERTAINMENT"
language: "th"
date: 2024-11-07T06:06:24.409Z
---

# เจนสุดา ใจฟู เพื่อนมาฟูลทีมยินดีความสำเร็จ แก้วที่แตกมีรอยร้าวต่อติดแล้ว

[![เจนสุดา ใจฟู เพื่อนมาฟูลทีมยินดีความสำเร็จ แก้วที่แตกมีรอยร้าวต่อติดแล้ว](https://www.khaosod.co.th/wpapp/uploads/2024/11/jensuda_071167-1.jpg "เจนสุดา ใจฟู เพื่อนมาฟูลทีมยินดีความสำเร็จ แก้วที่แตกมีรอยร้าวต่อติดแล้ว")](https://www.khaosod.co.th/wpapp/uploads/2024/11/jensuda_071167-1.jpg)

**แก๊งนางฟ้าไม่เคยทิ้งกัน เจนสุดา ใจฟู เพื่อนมาฟูลทีมยินดีความสำเร็จ แก้วที่แตกมีรอยร้าวต่อติดแล้ว ผ่านชีวิตระหกระเหินมา เรื่องที่ผ่านมาขี้ปะติ๋ว**

แก๊งนางฟ้าไม่เคยทิ้งกัน รวมตัวฟูลทีมมาร่วมยินดีกับความสำเร็จของ **เจนสุดา ปานโต** ในฐานะดีไซเนอร์ผู้ก่อตั้งแบรนด์ ที่ล่าสุดวันที่ 6 พ.ย. 67 จัดงานแฟชั่นโชว์สุดพิเศษ **Collection** จากแบรนด์ **JANESUDA** ณ ห้องลุมพีนี ชั้น 3 โรงแรมดุสิตธานี กรุงเทพฯ ได้ให้สัมภาษณ์การรวมตัวของแก๊งนางฟ้าที่ซัพพอร์ตกันเหนียวแน่นมาตลอด ทำเอา **เจนสุดา** ใจฟูมาก เผยถึงมิตรภาพของเพื่อนๆ กล้าเตือนกันด้วยความจริงใจ แม้จะเคยมีปัญหากันนานไปบ้าง ท้ายที่สุดแก้วที่แตกมีรอยร้าวก็กลับมาประสานกันเหมือนเดิมได้

![เจนสุดา ใจฟู เพื่อนมาฟูลทีมยินดีความสำเร็จ แก้วที่แตกมีรอยร้าวต่อติดแล้ว](https://www.khaosod.co.th/wpapp/uploads/2024/11/jensuda_071167-7.jpg)

**วันนี้เพื่อนๆ ก็มาให้กำลังใจกันเยอะ แก๊งนางฟ้าก็มา?**  
“เพื่อนๆ มาเสมอ แก๊งนางฟ้าไม่เคยทิ้งกัน ทุกคนก็ใส่ตั้งแต่ชุดแรก ชิ้นแรกที่เจนทำออกมา ไม่รู้จะไปขายที่ไหนก็แจกทุกคนก็ใส่ให้ซัพพอร์ตตั้งแต่วันแรกจนมาถึงวันนี้ เหนียวแน่นมาก วันนี้ก็มาครบค่ะ(ยิ้ม) มันอุ่นใจนะ วันนี้เจนก็ได้เห็นเพื่อนๆ เห็นคนที่เห็นการเติบโตของเรามาตลอด และวันนี้เขาก็มาดูความสำเร็จของเรา และเขายินดีไปกับความสำเร็จของเรา มันทำให้ใจฟู(ยิ้ม) จริงๆ คนเราก็ไม่ได้ต้องการเพื่อนเยอะเนอะ แต่ต้องการเพื่อนที่มีคุณภาพ(ยิ้ม)”

**อะไรที่ทำให้ความสัมพันธ์แก๊งเราแนบแน่น?**  
“เจนว่าเราพูดกันตรงๆ เตือนกันได้ มีอะไรก็จะบอกกัน ให้คำปรึกษาด้วยความจริงใจ ไม่ได้อวยกันตลอดเวลา อะไรที่ไม่เข้าท่าแล้วก็เตือน”

**สิ่งที่เกรงใจ ไม่กล้าพูดมีมั้ย?**  
“ไม่ค่อยเป็น หรือไม่ก็บอกให้คนอื่นพูด ต้องหาตัวแทน คนที่รับหน้าที่เป็นตัวแทนพูดเยอะสุดส่วนใหญ่จะเป็นนานา(หัวเราะ) โฆษกประจำแก๊ง เขาก็จะคอยเตือน คอยพูด คอยเชื่อมให้เพื่อนประสาน แต่จริงๆ เราไม่ได้มีบ่อยนะไอ้เรื่องที่ต้องมาเชื่อมกันแต่ถ้าเกิดมันเป็นเรื่องที่ให้นานาพูดแล้วอีกคนน่าจะฟัง ก็ให้คุณนานาจัดการไป(ยิ้ม)”

ADVERTISEMENT

![เจนสุดา ใจฟู เพื่อนมาฟูลทีมยินดีความสำเร็จ แก้วที่แตกมีรอยร้าวต่อติดแล้ว](https://www.khaosod.co.th/wpapp/uploads/2024/11/jensuda_071167-4.jpg)

**แล้วเราเป็นสายไหน?**  
“เจนจะเป็นสายซัพพอร์ต แล้วก็เตือนในระดับนึง แต่ถ้าเกิดเตือน 2-3 รอบแล้ว ก็บอกต่อให้นานาจัดการต่อ(หัวเราะ)”

**เจนี่ก็จะเป็นสายอนามัย นอนเร็ว?**  
“โอ๊ย คนนั้นไม่ต้องพูดถึง นอนเร็วมาก เวลาเขานอนเหมือนลูกเจนเลย ลูกเจนนอนตอนไหนเจนี่นอนเวลาประมาณเดียวกัน(ยิ้ม) ก็เป็นปัญหาสำหรับเพื่อนนิดนึงเหมือนกันเวลาที่พวกเรารวมตัวกันได้ และเราไม่ได้รวมตัวกันบ่อยๆ พอมาแล้วเราก็อยากจะสุดเหวี่ยง แต่คุณเจนี่เขาง่วง พวกเราก็ต้องรีบ ปาร์ตี้ตั้งแต่ 5-6 โมงเย็น ไม่เกี่ยวกับลูกแล้วนะ ลูกไม่ได้เป็นปัญหา แต่คือเจนี่เทียนค่ะ(หัวเราะ) บางทีเราก็อยากจะลากนางลงมาจากเตียงเหมือนกัน แต่ดูผิวนางสิดีมาก เพราะเขาดูตัวเองดี นอนเร็ว”

![เจนสุดา ใจฟู เพื่อนมาฟูลทีมยินดีความสำเร็จ แก้วที่แตกมีรอยร้าวต่อติดแล้ว](https://www.khaosod.co.th/wpapp/uploads/2024/11/jensuda_071167-6.jpg)

**แก๊งนางฟ้ากลับมาแล้ว?**  
“การกลับมาเหรอ มันเคยหายไหนนะ (หัวเราะ) ตอนนี้ก็ฟูลทีมเนอะ มันก็เป็นเรื่องที่ดีเนอะ คือไม่มีใครอยากจะรู้สึกลำบากใจเวลาจะไปกับคนนี้ แต่ก็ไม่ได้เดี๋ยวคนนั้นคนนี้คิดมาก เจนเชื่อว่าไม่ว่าจะแก๊งไหนก็ตามไม่ได้อยากที่จะรู้สึกแบบนั้น และวันนี้เหมือนแก้วที่แตกแล้วมันกลับมาต่อได้ติดอีกรอบนึง มันก็มีความรู้สึกที่ดีค่ะ ความเป็นเพื่อนยังอยู่ตรงนั้นเสมอ มันไม่ได้หายไปไหนเลย เพียงแค่รอจังหวะเวลา รอคนมาต่อให้ เพียงแค่นานไปนิดนึง แต่วันนี้ทุกอย่างมันเกิดขึ้นแล้ว (ยิ้ม)”

**รอยร้าวต่อติดหมดแล้วใช่มั้ย?**  
“ต่อติดหมดแล้วค่ะ เพราะผ่านเรื่องราวอะไรกันมาเยอะแล้ว เอาจริงๆ ถ้าย้อนกลับไปว่าวันนั้นไม่คุยกันเรื่องอะไร ก็คิดว่าเป็นเรื่องที่ขี้ปะติ๋วมาก เพราะเราผ่านชีวิตระหกระเหิน สู้เคียงบ่าเคียงไหล่กันมาขนาดนี้ มันเป็นเรื่องเล็กมาก วันนี้อะไรพวกนั้นก็จบแล้ว”

**พอย้อนกลับไปวันนั้น เคยคิดว่าจะกลับมามีวันนี้มั้ย?**  
“แอบหวังใจว่าอยากให้ฟูลทีมเหมือนเดิม เพราะในกรุ๊ปไลน์มันก็ยังชื่อเดิม เหมือนเดิม ไม่ได้ไปตั้งกรุ๊ปใหม่ เปลี่ยนใหม่ มันไม่มีอย่างนั้นเกิดขึ้นเลยค่ะ”

![เจนสุดา ใจฟู เพื่อนมาฟูลทีมยินดีความสำเร็จ แก้วที่แตกมีรอยร้าวต่อติดแล้ว](https://www.khaosod.co.th/wpapp/uploads/2024/11/jensuda_071167-5.jpg)

**แต่ยืนยันว่าชื่อกรุ๊ปไม่ใช่แก๊งนางฟ้า?**  
“ชื่อกรุ๊ปแก๊งคุณป้าค่ะ (หัวเราะ) มันมาจากพอลล่าตอนที่มีลูก เพราะเขาแต่งงานคนแรก พอเขามีลูก พวกเราก็เลยกลายเป็นคุณป้ากันหมดทั้งแก๊ง ก็เลยเป็นแก๊งคุณป้าอยู่ในไลน์กรุ๊ปส่วนตัว(ยิ้ม) ถามว่าไม่ขนลุกกับชื่อใช่มั้ย คือยังไงวันนั้นก็ต้องมาถึง ก็เอาเลยแล้วกัน ป้าก็ป้า(หัวเราะ) แต่ตัวจริงไม่ป้านะ”

**ได้เจอกันบ่อยขึ้นมั้ยหลังจากกลับมาฟูลทีม?**  
“ก็ได้เจอกันบ่อยขึ้นค่ะ เจนกับนานาก็เจอกันบ่อยขึ้น เพราะออฟฟิศเราอยู่ใกล้ๆ กัน พอลล่าก็ย้ายกลับมาอยู่กรุงเทพฯ แล้ว อยู่บ้านใกล้กับเจนด้วยค่ะ บางทีไปส่งลูกเสร็จก็จะนัดกัน ทานกาแฟบ้าง ทานข้าวเช้ากันบ้าง ก็บ่อยขึ้นและเป็นบรรยากาศที่ดี(ยิ้ม)”

**ลูกๆ พอลล่าปรับตัวได้แล้วใช่มั้ย?**  
“เจนคิดว่าเขาก็ปรับตัว แต่ก็อาจจะต้องใช้เวลา เพราะน้องก็ไม่เคยย้ายมาอยู่ที่นี่ และต้องเปลี่ยนสภาพแวดล้อมใหม่หมดเลย เปลี่ยนที่อยู่ เปลี่ยนโรงเรียน เปลี่ยนเพื่อน ก็อาจจะต้องให้เวลาในการปรับตัวกับเด็กๆ นิดนึง แต่ว่าเด็กปรับตัวเร็ว ไม่เหมือนเรา เราเป็นผู้ใหญ่เวลาย้ายไปไหนทีมันปรับตัวยากกว่าจะหาเพื่อน แต่เด็กปรับตัวเร็วมากค่ะ”.