---
layout: post
code: "ART2410310916NO8BQA"
origin_url: "https://www.khaosod.co.th/https://www.khaosod.co.th/entertainment/news_9482794"
image: "https://github.com/user-attachments/assets/cc13f553-5c3e-44c2-a0a4-0dd683b6373e"
title: "จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน"
description: "ปล่อยซิงเกิล “หายใจบ่ทั่วท้อง” ส่งท้ายปี และส่งท้ายของค่ายไทดอล มิวสิค ก่อนที่เจ้าพ่อเพลงเศร้า ‘เบนซ์ เมืองเลย’ จะย้ายเข้าบ้านใหญ่ แกรมมี่ โกลด์"
category: "ENTERTAINMENT"
language: "th"
date: 2024-11-01T12:00:43.120Z
---

# จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน

[![จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน](https://www.khaosod.co.th/wpapp/uploads/2024/10/AA-5-scaled.jpg "จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน")](https://www.khaosod.co.th/wpapp/uploads/2024/10/AA-5-scaled.jpg)

ปล่อยซิงเกิล **“หายใจบ่ทั่วท้อง”** ส่งท้ายปี และส่งท้ายของค่ายไทดอล มิวสิค ก่อนที่เจ้าพ่อเพลงเศร้า **‘เบนซ์ เมืองเลย’** จะย้ายเข้าบ้านใหญ่ แกรมมี่ โกลด์ ซึ่งซิงเกิลใหม่นี้ยังคงคอนเซ็ปต์เพลงรักอกหัก ฝีมือการแต่งของคนคุ้นเคยกัน **‘กี้ พงษ์ศักดิ์’** ซึ่งเคยฝากลายมือไว้กับ **‘เบนซ์’** ในเพลง **“โคตรเจ็บเลย”** เรียบเรียงดนตรี **‘พนา ณะวงค์วรรณ์’**

![จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน](https://www.khaosod.co.th/wpapp/uploads/2024/10/1-63.jpg)



**ซิงเกิลใหม่**

**เบนซ์** – “เป็นเพลงช้า คือแฟนเรามีคนใหม่ เกิดการช็อก ทำให้เราหายใจไม่ออก หายใจบ่ทั่วท้อง แน่นหน้าอก วิงเวียน จะเป็นลม”

**เจ้าพ่อเพลงเศร้ากลับมาอีกแล้ว**

ADVERTISEMENT

**เบนซ์** – “เพลงต่อไปก็คงปรับเปลี่ยนแนวเพลงด้วย จากภาพลักษณ์อาจจะดูโตขึ้นกว่าเก่า แต่เพลงอาจจะถูกใจหลายคน เพราะคนฟังยังไม่รู้ว่าเขาชอบแนวไหน เราก็ทำเต็มที่ แฟนเพลงจะชอบหรือไม่ก็ให้เขาตัดสิน แต่ว่าฟีดแบ็กกลับมาเขาก็ชอบเพลง เนื้อหาเพลงอกหัก เศร้า”

![จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน](https://www.khaosod.co.th/wpapp/uploads/2024/10/2-ครูสลา-เบนซ์.jpg)

**เป็นเพลงสุดท้ายของไทดอล ไปแกรมมี่ โกลด์เป็นอีกก้าวของเบนซ์**

**เบนซ์** – “เซอร์ไพรส์มาก เป็นซิงเกิลส่งท้ายปี และเป็นเพลงสุดท้ายของเบนซ์ในไทดอลมิวสิค ปีหน้าจะเปิดดิจิตอลอัลบั้มภายใต้แกรมมี่โกลด์ ความตั้งใจแรกที่เข้ามาอยู่แกรมมี่อยากอยู่แกรมมี่ โกลด์อยู่แล้ว มันอาจจะเป็นด่านพิสูจน์ให้เราก้าวไปก็ได้ กับไทดอลผมก็ตั้งใจทำเต็มที่ทุกเพลง ตอนที่เซ็นสัญญา ไทดอลเหมือนเป็นน้องใหม่ก็อยากทำไทดอลให้ทุกคนได้รู้จัก อยากให้เติบโตไปพร้อมกันกับเบนซ์ เมืองเลย พอเราเต็มที่แล้วเราก็ได้ตามที่เราตั้งเป้าไว้”

![จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน](https://www.khaosod.co.th/wpapp/uploads/2024/10/8-14.jpg)

**การทำงานเพลงต่อเนื่องมาตลอด บางเพลงได้ บางเพลงไม่ได้ก็ไม่ท้อ**

**เบนซ์** – “แต่ละเพลงไม่มีใครรู้ว่าเพลงไหนจะดัง เราตั้งใจทำทุกเพลง ออกมาเรื่อยๆ ก็ขอบคุณผู้ใหญ่ที่ให้โอกาสและเห็นศักยภาพของ เบนซ์ เมืองเลย ก็ทำงานอย่างสุดความสามารถแต่ว่าเพลงไหนจะดังเราก็บอกไม่ได้ อยู่ที่คนฟัง”

![จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน](https://www.khaosod.co.th/wpapp/uploads/2024/10/4-1-1.jpg)

**แฟนๆ ชอบจุดไหนของเบนซ์**

**เบนซ์** – “ถ้าเป็นแนวเพลง ความสำเร็จของเพลง เป็นเพลงแนวที่อกหัก ใครอกหักฟังเพลงแล้วต้องร้องไห้ ผมชอบร้องเพลงดึงอารมณ์มาก คือเวลาเอฟซีเจอเขาจะบอกว่า รู้มั้ยหนูฟังเพลงพี่ร้องไห้ทุกครั้งเลย เวลาหนูอกหักฟังเพลงพี่ร้องไห้ตลอด ซึ่งเจอแบบนี้เยอะมาก ผมคิดว่ามาทางนี้สำหรับคนอกหักไปเลยอาจจะดี คนเขาชอบฟัง”

**ส่วนตัวเราเป็นคนสนุกสนาน แต่ชอบร้องเพลงอกหัก มีผลกับเรามั้ย**

**เบนซ์** – “มี เหมือนกัน ตอนที่คนเขายังไม่เห็นตัวตนของเราเขาจะอิน แต่พอผมมาคบกับแฟน ก็จะมีคอนเทนต์ตลก แฟนเพลงพอเห็นหน้าเราเขาก็บอกว่า รู้มั้ยพี่เบนซ์ พี่เป็นแบบนี้หนูฟังเพลงไม่เศร้าอีกเลยนะ เห็นหน้าแล้วอยากหัวเราะ มันจะดีหรือไม่ดี (หัวเราะ) ภาพลักษณ์นี้ทำให้คนเชื่อยาก เราก็เลยต้องมาเพลงเร็วบ้าง ให้คนเชื่อ ถ้าเราทำให้คนเชื่อไม่ได้ เพลงเราก็จะไปไม่ได้ ถ้าเราทำให้คนเชื่อได้เพลงเราก็จะไปได้สนิทใจ”

![จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน](https://www.khaosod.co.th/wpapp/uploads/2024/10/3-1-1.jpg)

**ที่เรามีครอบครัวเอฟซีรับได้มั้ย**

**เบนซ์** – “แรกๆ มีคนที่ชอบเราในหลายมุม ชอบในตัวตนเรา ชอบเสียง ชอบเพลง แต่ผมเป็นคนที่พูดตลอดว่าคนเราต้องใช้ชีวิตกับความจริง ที่เรามีลูกมีเมีย อันนี้คือความจริง ไม่ได้โกหกว่าโสดผมเชื่อว่าทุกคนรับได้เพราะโลกเปิดกว้างขึ้น และทุกคนโฟกัสที่ผลงานเพลง แล้วคลิปครอบครัวคนก็ชอบอีกแบบว่าตลกดี ผมก็มีแฟนคลับเยอะขึ้นเพราะคอนเทนต์เยอะ คนจะจำหน้าเราได้ เมื่อก่อนเบนซ์ เมืองเลย ไม่มีคนรู้จักเราหรอก เพลงดังคนยังไม่รู้จักเลย เดินไปไหนก็ไม่มีใครรู้จัก พอเรามาทำคอนเทนต์คนดูเป็นสิบล้าน ยี่สิบล้าน คนจำหน้าเราได้ เดินไปไหนมีแต่คนทัก ขอถ่ายรูป แต่อาจจะสวนทางกับเพลงนะ บางคนเห็นผมดีดกีตาร์ร้องเพลงในโซเชี่ยลก็จะทักว่า เพลงนี้พี่เบนซ์ร้องเหรอ ฟังจนยอดวิว 20 ล้านยังไม่รู้เลยว่าเราร้อง ผมก็ภูมิใจนะ ถึงจะรู้ช้าก็ไม่เป็นไร”

**เราจะได้ก้าวไปแกรมมี่โกลด์ เป็นอีกหนึ่งความฝันที่เป็นจริงแล้ว เรามองเส้นทางนี้ยังไง**

**เบนซ์** – “อนาคตก็อยู่ไม่ไกล ผมจะทำให้เต็มที่ที่สุด อยู่กับไทดอลก็ที่สุด อันนี้ก็ที่สุด เป็นความฝันแต่เด็กแล้ว มาอยู่กับครูสลา แต่ถึงวันนี้จะไม่ได้อยู่ฝั่งครู แต่ก็ภูมิใจได้อยู่แกรมมี่โกลด์ร่วมกับครู เอาจริงๆ ผมก็คุยกับครูตลอดเรื่องเพลง ครูก็แนะนำตลอด”

![จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน](https://www.khaosod.co.th/wpapp/uploads/2024/10/5-.jpg)

**กดดันมั้ย**

**เบนซ์** – “มีความกลัวมากกว่า กลัวไม่ดัง เพราะที่ผ่านมาเราพยายามทำแล้ว บางเพลงวิวน้อยมาก เราก็มีความหวังว่าใน 5 เพลงขอสักเพลงที่ขอให้เราได้ไปต่อ เราจะมีแรงได้ทำงานต่อ แต่ถ้าทั้ง 5 เพลงไม่มาเลยสักเพลง อันนี้คิดเยอะแล้ว เราจะทำยังไงให้เพลงกลับมาอีกครั้ง เป็นการบ้านให้เราคิดมากขึ้น ต้องไปแนวไหนดี ตอนนี้ส่วนมากเราอยู่ในโลกโซเชี่ยลอยู่แล้ว แต่เพลงไม่ดังแตกเป็นพลุ เพลงผมดังเป็นร้อยล้านก็จริงแต่ตัวศิลปินไม่ดังเหมือนเพลง มันไม่บาลานซ์กัน ถ้าวันไหนมันมาพร้อมกันแล้วดังก็จะต่อยอดชีวิตเรา”

![จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน](https://www.khaosod.co.th/wpapp/uploads/2024/10/7-23.jpg)

**เคยคิดมั้ยที่มีอะไรมาทดสอบตลอด เส้นทางนี้มีอุปสรรค**

**เบนซ์** – “มีครับ ช่วงก่อนที่ผมจะมาได้เพลงร้อยล้าน ช่วงที่หนักสุดตอนที่ออกจากพี่ก้อง (ห้วยไร่) ออกจากวง 4 ผู้บ่าวห่าวด๊งด๊ง โดยที่ไม่รู้ว่าจะทำอะไรเลย เรียนก็ไม่จบ งานก็ไม่มีทำ เงินก็ไม่มี จะบอกพ่อแม่ก็ไม่ได้ พอดีไปเจอผู้จัดการทำงานอยู่สต๊าฟ ทำเบื้องหลังละครเวที รายการ ก็เลยไปขอทำงาน ทำอยู่ 2-3 ปี ก็อยากไปเรียน ร้องเพลงไม่เอาแล้ว เพราะเราผิดหวังจากการทำเพลงมา ผมอยู่ 4 ผู้บ่าวมา 7 ปี โดยที่ไม่ดังแล้วรู้สึกว่าเรามีความหวังเยอะ ตั้งไว้สูงว่าเราต้องมีเงินมีทอง แล้วอยู่ 7 ปี เหนื่อยมาก ไปทำอย่างอื่นดีกว่า เก็บเงินได้ก้อนนึงอยากไปเรียนต่อ แต่เงินไม่พอหรอก ก็ไปออดิชั่นทุนเรียนฟรี ได้ด้วย ที่ม.รัตนบัณฑิต จนไปเจอ อ.จินนี่ ภูไท เรียนด้วยกัน พอเรียนสักพักเขาก็ชวนทำเพลงอยู่ 3 เดือน จนตัดสินใจทำ บอกเพลงเดียวนะแล้วเลิกเลย แต่เพลงดังเฉย เลยได้กลับมา เป็นจุดเปลี่ยน คือ อ.จินนี่ ไม่งั้นคงได้กลับไปขับรถพ่วง”

![จับกระแสลูกทุ่ง - ‘เบนซ์ เมืองเลย’ก้าวถึงฝัน ไม่ปิดบังตัวตนจริง-โฟกัสผลงาน](https://www.khaosod.co.th/wpapp/uploads/2024/10/6-23.jpg)

**จุดไหนที่คิดว่าประสบความสำเร็จแล้ว**

**เบนซ์** – “จุดปัจจุบันนี้แหละ คือทุกคนรู้ว่าเราเป็นตัวตนแบบนี้เพลงเราก็ยังอยู่ ถ้าวันไหนเพลงกับชีวิตจริงไปด้วยกันได้ แล้วคนเขาเชื่อว่าเป็นสิ่งที่ถูกต้องแล้วคนชอบ คือที่สุดแล้ว ก็รอแค่เพลงดัง ไม่ท้อ ทำต่อไปเรื่อยๆ อยู่แกรมมี่โกลด์จนแก่เลย”

**ฝากงานเพลง**

**เบนซ์** – “ฝากเพลงส่งท้ายปีและเพลงล่าสุด หายใจบ่ทั่วท้อง รับชมได้ทางช่อง YouTube GRAMMY GOLD OFFICIAL ฝากแฟนเพลงทุกคนที่เป็นเอฟซีเบนซ์ อยากให้เพลงนี้เป็นเพลงที่ถูกใจหลายคนครับ”

**วีรนุช จันทำ**