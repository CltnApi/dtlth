---
layout: post
code: "ART24111311068KK6EW"
origin_url: "https://www.khaosod.co.th/sports/news_9504151"
image: "https://github.com/user-attachments/assets/2f63d9f0-a0ea-4d74-a44b-9cb29d4b9ff6"
title: "อิชิอิ ยังเปิดโอกาส เควิน คืนทัพ ช้างศึก-ไม่คาดหวังผลแพ้ชนะขอนักเตะเข้าใจระบบ"
description: " เมื่อวันที่ 13 พฤศจิกายน 2567 ที่ห้องแถลงข่าว ธรรมศาสตร์ สเตเดียม รังสิต จังหวัดปทุมธานี ฝ่ายจัดการแข่งขันจัดงานแถลงข่าวก่อนการแข่งขัน ฟุตบอล"
category: "SPORTS"
language: "th"
date: 2024-11-13T11:11:22.663Z
---

# อิชิอิ ยังเปิดโอกาส เควิน คืนทัพ ช้างศึก-ไม่คาดหวังผลแพ้ชนะขอนักเตะเข้าใจระบบ

[![อิชิอิ ยังเปิดโอกาส เควิน คืนทัพ ช้างศึก-ไม่คาดหวังผลแพ้ชนะขอนักเตะเข้าใจระบบ](https://www.khaosod.co.th/wpapp/uploads/2024/11/S__24190996.jpg "อิชิอิ ยังเปิดโอกาส เควิน คืนทัพ ช้างศึก-ไม่คาดหวังผลแพ้ชนะขอนักเตะเข้าใจระบบ")](https://www.khaosod.co.th/wpapp/uploads/2024/11/S__24190996.jpg)

เมื่อวันที่ 13 พฤศจิกายน 2567 ที่ห้องแถลงข่าว ธรรมศาสตร์ สเตเดียม รังสิต จังหวัดปทุมธานี ฝ่ายจัดการแข่งขันจัดงานแถลงข่าวก่อนการแข่งขัน ฟุตบอลอุ่นเครื่องตามปฏิทินฟีฟ่าเดย์ นัดแรก ระหว่าง ทีมชาติไทย พบกับ เลบานอน วันที่ 14 พ.ย. เวลา 19.30 น. ที่สนามมหาวิทยาลัยธรรมศาสตร์ รังสิต

การแถลงข่าวครั้งนี้นำโดย มาซาทาดะ อิชิอิ หัวหน้าผู้ฝึกสอนทีมชาติไทย พร้อมด้วย พีรดนย์ ฉ่ำรัศมี ในฐานะกัปตันทีมชาติไทยในสองเกมนี้ เป็นตัวแทนในการแถลงข่าว

มาซาทาดะ อิชิอิ หัวหน้าผู้ฝึกสอนทีมชาติไทย กล่าวว่า “นักเตะที่เราเรียกมาในครั้งนี้ในเกมที่จะเจอกับเลบานอนและลาว เป็นการเตรียมทีมเพื่อการแข่งขันอาเซียนคัพในปลายปีนี้ด้วย ในช่วงเวลาสั้นๆที่เราฝึกซ้อมกันมาทุกคนอาจจะยังโชว์ความสามารถหรือทำผลงานได้ไม่เต็มที่ โดยเฉพาะนักเตะหน้าใหม่ แต่สิ่งที่ผมอยากเห็นคือการเล่นร่วมกันเป็นทีมและเข้าใจแทกติกของนักเตะใหม่”

“ผมยังไม่สามารถการันตีได้ว่าจะเรียกนักเตะทั้ง 23 คนของชุดนี้มา เพราะไทยลีกยังมีเตะในเดือนธันวาคมด้วยอาจจะไม่สามารถเรียกมาได้ แต่การเรียกมาครั้งนี้ถือเป็นการดูฟอร์มของทุกคนด้วย เพื่อเป็นตัวเลือกในอนาคตของทีมชาติไทย”

“ในส่วนของ เควิน (ดีรมรัมย์) ถือแม้ในอดีตอาจจะเรียกมาและถอดตัว ไม่ว่าจะด้วยสาเหตุอะไรก็ตาม แต่ผมไม่ได้สนใจ ซึ่งการเรียกมาครั้งนี้เป็นครั้งแรกที่เขาเข้ามาในแคมป์ทีมชาติ แต่ตัวเขาเองมีอาการบาดเจ็บ ซึ่งผมได้คุยทางแพทย์แล้วหากเราจะใช้เขาในสองเกมนี้อาจจะไม่เหมาะ เพราะจะเป็นอันตรายต่อนักเตะด้วย จึงเลือกให้เขาถอดตัวไป ส่วนในรายการอาเซียนคัพ เราจะตามดูฟอร์มจากไทยลีก ก่อนตัดสินใจว่าจะเรียกเขามาลุยหรือไหม และต้องขอบคุณทางวันชัย (จารุนงคราญ)ด้วย ที่เรียกตัวมากะทันหัน แต่เขาพร้อมที่จะมา รวมถึงต้องขอบคุณทางสโมสรทรู แบงค็อก ยูไนเต็ด ด้วยที่ปล่อยให้นักเตะมาร่วมทีมชาติ”

“ผมไม่สามารถทราบถึงความรู้สึกของแฟนบอลเลบานอนได้จากสถานการณ์บ้านเมืองของเขา แต่ผมประทับใจที่เขาตอบรับมาอุ่นเครื่องกับเรา ซึ่งหากเราเล่นกันได้สนุกอาจจะทำให้แฟนบอลทั้งสองชาติมีความสุขด้วย และเป็นสิ่งที่สำคัญกว่าผลแพ้ชนะ”

“เลบานอนเป็นทีมที่เล่นด้วยระบบเป็นหลัก และมีส่วนน้อยที่จะใช้ความสามารถเฉพาะตัว เพราะฉะนั้นเราจะต้องเก็บบอลให้นานที่สุดเพื่อทำลายเกมของเขา ผมหวังว่าระยะเวลาที่มีสั้นๆ อยากให้นักเตะเข้าใจระบบมากที่สุด ไม่ได้หวังถึงผลแพ้ชนะ เพื่อเป็นการเตรียมทีมสำหรับรายการอาเซียนคัพด้วย”

ขณะที่ พีรดนย์ ฉ่ำรัศมี กองกลาง ทีมชาติไทย กล่าวว่า “เพื่อนร่วมทีมทุกคนเพิ่งมารวมกัน ซึ่งบางคนอาจจะยังเป็นหน้าใหม่เข้ามารวมกับหน้าเก่าที่เคยติดทีมมาแล้ว แต่ผมเชื่อว่าทุกคนมีความเป็นมืออาชีพและอยากโชว์ความสามารถให้แฟนบอลชาวไทยได้เห็นในเกมอุ่นเครื่องทั้งสองนัดนี้ ”

“ผมคิดว่าน้องๆทุกคนที่ติดเข้ามามีความสามารถอยู่แล้ว ส่วนตัวพยายามแนะนำบ้างในบางเรื่อง และก็พยายามทำให้บรรยากาศในทีมออกมาดีที่สุด เพื่อให้ทุกคนเป็นอันหนึ่งอันเดียวกันและช่วยกันเล่นอย่างสนุกเพื่อทีมชาติไทย”

“การเล่นที่บ้านเรา ค่อนข้างจะได้เปรียบเรื่องสภาพอากาศ เชื่อว่านักเตะทุกคนมีความตั้งใจและกระหายในการเล่นทีมชาติ เราจะพยายามตั้งใจซ้อมเพื่อศึกษาวิธีการเล่นของเลบานอนและแทกติกของโค้ช ผมคิดว่ารูปเกมจะออกมาสนุก อยากเชิญชวนแฟนบอลเข้ามาดูเกมที่เราจะเจอกับเลบานอนกันเยอะๆ หรือรับชมการถ่ายทอดสด เพื่อเป็นกำลังใจให้พวกเราด้วย”

สำหรับโปรแกรมฟุตบอลอุ่นเครื่อง International Exhibition Matches ของทีมชาติไทย

ไทย พบ เลบานอน  
🗓 วันที่ 14 พฤศจิกายน 2567  
⏰ 19.30 น.  
🏟 สนามมหาวิทยาลัยธรรมศาสตร์ รังสิต

ไทย พบ สปป.ลาว  
🗓 วันที่ 17 พฤศจิกายน 2567  
⏰ 19.30 น.  
🏟 สนามมหาวิทยาลัยธรรมศาสตร์ รังสิต

📺 ถ่ายทอดสดทาง Facebook : FA Thailand, Facebook, Youtube : Changsuek Official

