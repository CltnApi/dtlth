---
layout: post
code: "ART24111723464FFXZJ"
origin_url: "https://www.khaosod.co.th/breaking-news/news_9509885"
image: "https://github.com/user-attachments/assets/bff56729-225c-4263-97ef-13a227185780"
title: "สภาพอากาศวันนี้ กรมอุตุฯ เตือน ฝนถล่ม 12 จังหวัด อุณหภูมิลด ลมแรง"
description: "สภาพอากาศวันนี้ กรมอุตุฯ เตือน อุณหภูมิลด ลมแรง ฝนถล่ม 12 จังหวัด ตกหนักร้อยละ 30 ของพื้นที่ กทม.โดนด้วย ภาคใต้ โดนมรสุมกระหน่ำ ทะเลมีคลื่นสูง"
category: "HOT_NEWS"
language: "th"
date: 2024-11-17T23:50:37.879Z
---

# สภาพอากาศวันนี้ กรมอุตุฯ เตือน ฝนถล่ม 12 จังหวัด อุณหภูมิลด ลมแรง

[![สภาพอากาศวันนี้ กรมอุตุฯ เตือน ฝนถล่ม 12 จังหวัด อุณหภูมิลด ลมแรง](https://www.khaosod.co.th/wpapp/uploads/2024/11/Todays-weather-10.jpg "สภาพอากาศวันนี้ กรมอุตุฯ เตือน ฝนถล่ม 12 จังหวัด อุณหภูมิลด ลมแรง")](https://www.khaosod.co.th/wpapp/uploads/2024/11/Todays-weather-10.jpg)

**สภาพอากาศวันนี้ กรมอุตุฯ เตือน อุณหภูมิลด ลมแรง ฝนถล่ม 12 จังหวัด ตกหนักร้อยละ 30 ของพื้นที่ กทม.โดนด้วย ภาคใต้ โดนมรสุมกระหน่ำ ทะเลมีคลื่นสูง**

วันที่ 18 พ.ย.2567 [กรมอุตุนิยมวิทยา](https://www.tmd.go.th/) พยากรณ์อากาศ 24 ชั่วโมงข้างหน้า บริเวณความกดอากาศสูงหรือมวลอากาศเย็นกำลังปานกลางจากประเทศจีนแผ่ปกคลุมประเทศไทยตอนบน และทะเลจีนใต้แล้ว

ลักษณะเช่นนี้ทำให้บริเวณดังกล่าวมีอุณหภูมิลดลงเล็กน้อย กับมีลมแรง และมีอากาศเย็นในตอนเช้าในภาคเหนือ และภาคตะวันออกเฉียงเหนือ โดยมีฝนบางแห่งในภาคตะวันออกเฉียงเหนือ และด้านตะวันตกของภาคเหนือและภาคกลาง

ขอให้ประชาชนบริเวณประเทศไทยตอนบนดูแลรักษาสุขภาพเนื่องจากสภาวะอากาศที่เปลี่ยนแปลง ส่วนเกษตรกรควรเตรียมการป้องกันและระวังความเสียหายที่จะเกิดต่อผลผลิตทางการเกษตร เนื่องจากฝนที่อาจจะเกิดขึ้นในระยะนี้ไว้ด้วย

สำหรับมรสุมตะวันออกเฉียงเหนือพัดปกคลุมอ่าวไทย และภาคใต้ ทำให้ภาคใต้มีฝนฟ้าคะนองบางแห่ง ส่วนคลื่นลมบริเวณอ่าวไทยและทะเลอันดามันมีกำลัง ปานกลาง โดยมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 2 เมตร ขอให้ชาวเรือในบริเวณดังกล่าวหลีกเลี่ยงการเดินเรือในบริเวณที่มีฝนฟ้าคะนอง

อนึ่ง พายุไต้ฝุ่น “หม่านหยี่” (MAN-YI) บริเวณทะเลจีนใต้ตอนบน คาดว่าจะเคลื่อนเข้าใกล้เกาะไหหลำ ประเทศจีน ในช่วงวันที่ 19-20 พ.ย. 2567 โดยมีแนวโน้มอ่อนกำลังลงตามลำดับต่อไป ขอให้ผู้ที่จะเดินทางไปบริเวณดังกล่าวตรวจสอบสภาพอากาศก่อนออกเดินทางในช่วงวันดังกล่าวไว้ด้วย

ภาคเหนือ อากาศเย็นในตอนเช้า และอุณหภูมิจะลดลง 1-2 องศาเซลเซียส โดยมีฝน ร้อยละ 10 ของพื้นที่ ส่วนมากบริเวณจังหวัดแม่ฮ่องสอน เชียงใหม่ ลำพูน และตาก อุณหภูมิต่ำสุด 18-24 องศาเซลเซียส อุณหภูมิสูงสุด 31-35 องศาเซลเซียส บริเวณยอดดอยอากาศหนาว อุณหภูมิต่ำสุด 7-15 องศาเซลเซียส ลมตะวันออกเฉียงเหนือ ความเร็ว 10-20 กม./ชม.

ภาคตะวันออกเฉียงเหนือ อากาศเย็นในตอนเช้ากับมีลมแรง และอุณหภูมิจะลดลงเล็กน้อย และมีฝนเล็กน้อยบางแห่ง อุณหภูมิต่ำสุด 19-23 องศาเซลเซียส อุณหภูมิสูงสุด 31-33 องศาเซลเซียส บริเวณยอดภูอากาศเย็นถึงหนาว อุณหภูมิต่ำสุด 12-16 องศาเซลเซียส ลมตะวันออกเฉียงเหนือ ความเร็ว 10-30 กม./ชม.

ภาคกลาง อุณหภูมิจะลดลงเล็กน้อยกับมีลมแรง โดยมีฝนเล็กน้อยบางแห่ง ส่วนมากทางด้านตะวันตกของภาค อุณหภูมิต่ำสุด 22-25 องศาเซลเซียส อุณหภูมิสูงสุด 33-35 องศาเซลเซียส ลมตะวันออกเฉียงเหนือ ความเร็ว 10-25 กม./ชม.

ภาคตะวันออก อุณหภูมิจะลดลงเล็กน้อยกับมีลมแรง อุณหภูมิต่ำสุด 23-25 องศาเซลเซียส อุณหภูมิสูงสุด 33-35 องศาเซลเซียส ลมตะวันออกเฉียงเหนือ ความเร็ว 15-30 กม./ชม. ทะเลมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 2 เมตร

ภาคใต้(ฝั่งตะวันออก) มีฝนฟ้าคะนอง ร้อยละ 30 ของพื้นที่ ส่วนมากบริเวณจังหวัดเพชรบุรี ประจวบคีรีขันธ์ ชุมพร และสุราษฎร์ธานี อุณหภูมิต่ำสุด 23-26 องศาเซลเซียส อุณหภูมิสูงสุด 32-34 องศาเซลเซียส ลมตะวันออกเฉียงเหนือ ความเร็ว 15-30 กม./ชม. ทะเลมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 2 เมตร

ภาคใต้(ฝั่งตะวันตก) มีฝนฟ้าคะนอง ร้อยละ 30 ของพื้นที่ ส่วนมากบริเวณจังหวัดกระบี่ ระนอง และพังงา อุณหภูมิต่ำสุด 24-26 องศาเซลเซียส อุณหภูมิสูงสุด 32-34 องศาเซลเซียส ลมตะวันออก ความเร็ว 15-30 กม./ชม. ทะเลมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 2 เมตร

กรุงเทพและปริมณฑล อุณหภูมิจะลดลงเล็กน้อยกับมีลมแรง อุณหภูมิต่ำสุด 24-26 องศาเซลเซียส อุณหภูมิสูงสุด 33-35 องศาเซลเซียส ลมตะวันออกเฉียงเหนือ ความเร็ว 10-25 กม./ชม.

สภาพอากาศวันนี้ กรมอุตุฯ เตือน อุณหภูมิลด ลมแรง ฝนถล่ม 12 จังหวัด ตกหนักร้อยละ 30 ของพื้นที่ กทม.โดนด้วย ภาคใต้ โดนมรสุมกระหน่ำ ทะเลมีคลื่นสูง