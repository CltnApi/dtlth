---
layout: post
code: "ART241112204247WZQ7"
origin_url: "https://www.khaosod.co.th/breaking-news/news_9502752"
image: "https://github.com/user-attachments/assets/889ebda6-ed1f-44eb-8b36-6c696716b948"
title: "หนุ่มซิ่งฝ่าไฟแดง แยกวัดเสมียนนารี กระบะไฟเขียวออกมาพอดี พุ่งชนเสียชีวิตคาที่"
description: "หนุ่มซิ่งฝ่าไฟแดง แยกวัดเสมียนนารี ด้านกระบะขับออกมาหลังไฟเขียวพอดี มอ'ไซค์พุ่งชนกระบะ คนขับเสียชีวิตคาที่ ในตัวไร้เอกสารยืนยันตัวตน"
category: "HOT_NEWS"
language: "th"
date: 2024-11-12T20:51:12.359Z
---

# หนุ่มซิ่งฝ่าไฟแดง แยกวัดเสมียนนารี กระบะไฟเขียวออกมาพอดี พุ่งชนเสียชีวิตคาที่

[![หนุ่มซิ่งฝ่าไฟแดง แยกวัดเสมียนนารี กระบะไฟเขียวออกมาพอดี พุ่งชนเสียชีวิตคาที่](https://www.khaosod.co.th/wpapp/uploads/2024/11/wat-samian.jpg "หนุ่มซิ่งฝ่าไฟแดง แยกวัดเสมียนนารี กระบะไฟเขียวออกมาพอดี พุ่งชนเสียชีวิตคาที่")](https://www.khaosod.co.th/wpapp/uploads/2024/11/wat-samian.jpg)

**หนุ่มซิ่งฝ่าไฟแดง แยกวัดเสมียนนารี ด้านกระบะขับออกมาหลังไฟเขียวพอดี มอ’ไซค์พุ่งชนกระบะ คนขับเสียชีวิตคาที่ ในตัวไร้เอกสารยืนยันตัวตน**

เวลา 00.30 น. วันที่ 13 พ.ย. ร.ต.ท.วิเชียร บุญทันเสน รองสารวัตร(สอบสวน) สน.ประชาชื่น รับแจ้งมีอุบัติเหตุรถจักรยานยนต์พุ่งชนรถกระบะ มีผู้เสียชีวิต บริเวณแยกวัดเสมียน ถนนกำแพงเพชร 6 แขวงลาดยาว เขตจตุจักร กทม. จึงรุดไปตรวจสอบพร้อมอาสาสมัครมูลนิธิร่วมกตัญญู

ที่เกิดเหตุอยู่บริเวณสี่แยก พบรถกระบะสีดำ สภาพรถด้านข้างล้อหน้าซ้าย มีรอยชนอย่างแรงเสียหาย ใกล้กันพบรถจักรยานยนต์สีแดง สภาพหน้ารถพังยับเยิน มีหมวกกันน็อกแบบเต็มใบสีขาวตกอยู่ ส่วนผู้ขับขี่เป็นชายวัยรุ่น ไม่มีเอกสารยืนยันตัวตนใด ๆ อายุประมาณ 20-25 ปี มีบาดแผลกะโหลกศีรษะแตก สภาพนอนหงายจมกองเลือดเสียชีวิตคาที่

จากการสอบถาม นายกฤศ อายุ 50 ปี คนขับรถกระบะ เล่าว่า กำลังขับรถเพื่อไปตลาดสี่มุมเมือง โดยใช้ทางถนนเทศบาลสงเคราะห์ เมื่อมาถึงบริเวณแยกวัดเสมียนนารี จึงจอดหยุดรถเนื่องจากมีสัญญาณไฟแดง กระทั่งเปิดสัญญาณไฟเขียว จึงขับรถผ่านบริเวณแยก มุ่งหน้าถนนวิภาวดี จู่ ๆ มีรถจักรยานยนต์ขับมาด้วยความเร็ว ฝ่าสัญญาณไฟแดงพุ่งมาชนด้านข้างรถอย่างแรง จนคนขี่เสียชีวิต

เบื้องต้น เจ้าหน้าที่อยู่ระหว่างตรวจสอบกล้องวงจรปิดบริเวณแยกวัดเสมียนไว้เป็นหลักฐาน เพื่อสรุปสาเหตุครั้งนี้ ส่วนผู้เสียชีวิตนำส่งสถาบันนิติเวช รพ.ตำรวจ เพื่อรอญาติดำเนินการต่อไป