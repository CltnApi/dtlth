---
layout: post
code: "ART241103062791RC3T"
origin_url: "https://www.khaosod.co.th/sports/news_9488206"
image: "https://github.com/user-attachments/assets/b4f6308d-a25a-4d8f-894e-926c4502e57f"
title: "การท่าเรือ เคารพการตัดสินใจ โค้ชอ้น แม้ไม่เห็นด้วย - ตั้ง โชคทวี คุมทีมชั่วคราว"
description: "หลังจากที่ \"โค้ชอ้น\" รังสรรค์ วิวัฒน์ชัยโชค กุนซือของการท่าเรือ เอฟซี ประกาศลาออกจากตำแหน่ง เพื่อเป็นการรับผิดชอบผลงาน หลังพ่าย ทรู แบงคอก ยูไนเต็ด 0-2"
category: "SPORTS"
language: "th"
date: 2024-11-03T06:34:24.636Z
---

# การท่าเรือ เคารพการตัดสินใจ โค้ชอ้น แม้ไม่เห็นด้วย - ตั้ง โชคทวี คุมทีมชั่วคราว

[![การท่าเรือ เคารพการตัดสินใจ โค้ชอ้น แม้ไม่เห็นด้วย - ตั้ง โชคทวี คุมทีมชั่วคราว](https://www.khaosod.co.th/wpapp/uploads/2024/11/Port.jpg "การท่าเรือ เคารพการตัดสินใจ โค้ชอ้น แม้ไม่เห็นด้วย - ตั้ง โชคทวี คุมทีมชั่วคราว")](https://www.khaosod.co.th/wpapp/uploads/2024/11/Port.jpg)

หลังจากที่ “โค้ชอ้น” รังสรรค์ วิวัฒน์ชัยโชค กุนซือของการท่าเรือ เอฟซี ประกาศลาออกจากตำแหน่ง เพื่อเป็นการรับผิดชอบผลงาน หลังพ่าย ทรู แบงคอก ยูไนเต็ด 0-2 เมื่อวันที่ 2 พ.ย. ที่ผ่านมา

ล่าสุดสโมสรการท่าเรือ ได้ออกแถลงต่อการอำลาทีมของ โค้ชอ้น โดยระบุว่า เคารพการตัดสินใจแม้จะไม่เห็นด้วยก็ตาม

จากแถลงของสโมสรการท่าเรือ ระบุว่า “สิงห์เจ้าท่า แถลงกรณี “โค้ชอ้น” ลาออก แม้ไม่เห็นด้วย แต่เคารพการตัดสินใจ

การท่าเรือ เอฟซี แถลงกรณี รังสรรค์ วิวัฒน์ชัยโชค ลาออกจากตำแหน่งหัวหน้าผู้ฝึกสอนของสโมสร โดยเป็นการประกาศลาออกด้วยตนเอง ในห้องแถลงข่าว หลังจบเกมที่พาทีมบุกไปแพ้ ทรู แบงค็อกฯ 2-0 ในศึกไทยลีก วันที่ 2 พศฤจิกายน 2567

ที่ผ่านมา สโมสรฯ ได้ให้การสนับสนุนการทำงานของ รังสรรค์ วิวัฒน์ชัยโชค มาโดยตลอด และ ให้สิทธิ์ในการทำทีมอย่างเต็มที่ ทั้งในแง่การเปลี่ยนแปลง และ เลือกตัวผู้เล่น ทั้งนักเตะไทยและ ต่างชาติ

การประกาศลาออกด้วยตนเองอย่างกะทันหัน โดยไม่ได้แจ้งให้สโมสรฯ รับทราบก่อน ทำให้สโมสรฯ ตกอยู่ในสถานการณ์ลำบาก เนื่องจากมีโปรแกรมเดินทางไปแข่งขันฟุตบอล เอเอฟซี แชมเปี้ยนส์ลีก 2 ฤดูกาล 2024/25 รอบแบ่งกลุ่ม ที่จีน พบกับ เจ้อเจียงฯ ในวันที่ 7 พฤศจิกายน 2567

แต่เมื่อ “โค้ชอ้น” ได้ตัดสินใจลาออกไปแล้ว ด้วยระยะเวลาที่กระชั้นนั้น สโมสรฯ จึงต้องมอบหมายให้ โชคทวี พรหมรัตน์ ผู้ช่วยผู้ฝึกสอน ขึ้นมาทำหน้าที่รักษาการณ์หัวหน้าผู้ฝึกสอนชั่วคราว เพื่อให้สโมสรฯ เดินหน้าต่อไป และ นำทีม เดินทางไปแข่งขัน ฟุตบอลเอเอฟซี แชมเปี้ยนส์ลีก ที่ประเทศจีน ในวันที่ 5 พฤศจิกายนนี้ ซึ่งทีมงานสตาฟฟ์โค้ช และ นักเตะ ยืนยันว่าพร้อมสู้ต่อไปกับสถานการณ์ที่ยากลำบากที่เกิดขึ้น เพื่อสโมสรฯ , เพื่อแฟนบอล และ เพื่อศักดิ์ศรีในฐานะตัวแทนจากประเทศไทย ต่อจากนั้นจึงจะมีการพิจารณาหัวหน้าผู้ฝึกสอนคนใหม่โดยเร่งด่วนต่อไป

อย่างไรก็ตาม สโมสรการท่าเรือขอขอบคุณในผลงานที่ผ่านมา และขออำนวยพรให้ โค้ชอ้น ประสบความสำเร็จในการทำหน้าที่หัวหน้าผู้ฝึกสอนต่อไป”

