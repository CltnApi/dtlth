---
layout: post
code: "ART2411270932XYFHE6"
origin_url: "https://www.khaosod.co.th/special-stories/news_9523770"
image: "https://github.com/user-attachments/assets/2ae20d23-1ce6-465e-b3f1-be5a2189e5f9"
title: "เปิดใจไวรัล พ่อหอบลูก นั่งขายของเก่า หาเงินเลี้ยงลูก เจ้าของปั๊มใจบุญ ให้ขายได้"
description: "สาวเปิดใจไวรัล คลิปพ่อหอบลูก นั่งขายของเก่า หน้าร้านสะดวกซื้อในปั๊มน้ำมัน นครราชสีมา หาเงินเลี้ยงลูก เจ้าของปั๊มน้ำมันใจบุญ ให้นั่งขายฟรี"
category: "SPECIAL_STORIES"
language: "th"
date: 2024-11-27T10:07:06.123Z
---

# เปิดใจไวรัล พ่อหอบลูก นั่งขายของเก่า หาเงินเลี้ยงลูก เจ้าของปั๊มใจบุญ ให้ขายได้

[![เปิดใจไวรัล พ่อหอบลูก นั่งขายของเก่า หาเงินเลี้ยงลูก เจ้าของปั๊มใจบุญ ให้ขายได้](https://www.khaosod.co.th/wpapp/uploads/2024/11/sell-products27-11-01.jpg "เปิดใจไวรัล พ่อหอบลูก นั่งขายของเก่า หาเงินเลี้ยงลูก เจ้าของปั๊มใจบุญ ให้ขายได้")](https://www.khaosod.co.th/wpapp/uploads/2024/11/sell-products27-11-01.jpg)

_**สาวเปิดใจไวรัล คลิปพ่อหอบลูก นั่งขายของเก่า หน้าร้านสะดวกซื้อในปั๊มน้ำมัน นครราชสีมา หาเงินเลี้ยงลูก เจ้าของปั๊มน้ำมันใจบุญ ให้นั่งขายฟรี**_

วันที่ 27 พ.ย. 2567 น.ส.ณัฏฐา (สงวนนามสกุล) อายุ 34 ปี เจ้าของคลิปไวรัล เปิดเผยกับ ‘ข่าวสดออนไลน์’ หลังโพสต์คลิปพ่อพาลูกๆมาขายของเก่าที่หน้าร้านสะดวกซื้อ ภายในปั๊มน้ำมัน  
ระบุว่า เมื่อวันอาทิตย์ที่ 24 พ.ย. ที่ผ่านมา ช่วงเวลาประมาณ 4 ทุ่มตนและลูกสาวกำลังจะกลับเข้าบ้าน จึงแวะซื้อของที่ร้านสะดวกซื้อภายในปั๊มน้ำมัน ปตท. สาขาหน้า บขส.ใหม่นครราชสีมา ตนก็ไปเห็นเด็ก 6 ขวบ นั่งขายของเก่าอยู่ด้านหน้า

ตนก็สงสัยว่าน้องขายอะไร ดึกขนาดนี้ทำไมยังไม่เข้าบ้านนอน ตนจึงลงไปดู ตอนแรกว่าจะช่วยอุดหนุน แต่เมื่อเห็นสิ่งที่น้องขายแล้ว มันเป็นของมือ 2 เช่น เคสโทรศัพท์มือถือ ของเล่น และเป็นของเก่า ในวันนั้นจึงไม่ได้อุดหนุนอะไร มีเพียงแค่โอนเงินช่วยเหลือไปเท่านั้น หลังจากนั้นตนก็ขออนุญาตพ่อของน้องถ่ายคลิป

ในคลิปตนพยายามจะสื่อสารว่า ถ้าใครผ่านไปผ่านมาแถวนี้ ช่วยมาอุดหนุนน้องหน่อยได้ หรือจะมาบริจาคสิ่งของเพื่อน้องมาขายก็ได้ ในจุดขายของมีกระดาษเขียนที่พ่อของน้องเขียนไว้ว่า เพื่อหาเงินเลี้ยงลูก 2 คน

หลังจากลงคลิปไปก็กลายเป็นไวรัล และมีคนสอบถามมากมาย ว่าจะช่วยเหลือเขาได้ยังไง ตนจึงกลับไปที่ปั๊มน้ำมันอีกครั้ง เพื่อไปขอช่องทางการติดต่อ และการช่วยเหลือ พ่อของน้องก็ให้มา พ่อเขาก็อนุญาตที่จะให้ที่อยู่ได้

จากที่ตนได้คุยกับพ่อของน้อง ก็ทราบว่า ทางปั๊มอนุญาตให้ตั้งขายของได้ ให้ขายฟรี แต่แลกกับการดูแลความสะอาดปั๊ม แล้วตนก็ได้ไปสอบถามเพื่อนเขาก็บอกกว่า เจ้าของปั๊มที่นี่เป็นคนที่ใจบุญ และพร้อมจะช่วยเหลืออยู่แล้ว

หลังจากที่คลิปมันกลายเป็นไวรัล ตนก็อยากจะฝากว่า ถ้าใครผ่านมาแถวนครราชสีมา ถ้ามีสิ่งของที่อยากจะบริจาค ก็สามารถมาบริจาคได้ เพื่อเป็นการต่อยอดในอาชีพที่พ่อเขาจะได้มีสินค้าที่จะเอาไว้ขายได้