---
layout: post
code: "ART2411040837SYG4PY"
origin_url: "https://www.khaosod.co.th/sports/news_9489617"
image: "https://github.com/user-attachments/assets/beb25c51-a46a-4f2b-9755-4145b2234b9c"
title: "ทีมชาติไทย เตรียมประกาศรายชื่ออุ่นลาว 7 พ.ย. ส่อใช้ชุดนี้ลุยถ้วยอาเซียน"
description: "ทีมชาติไทย ชุดใหญ่ ที่มีโปรแกรมอุ่นเครื่องกับเลบานอน และลาว เตรียมประกาศรายชื่อ 7 พ.ย. โดยนักเตะกลุ่มนี้รวมถึงชิงแชมป์อาเซียนในเดือนธ.ค."
category: "SPORTS"
language: "th"
date: 2024-11-04T08:46:05.531Z
---

# ทีมชาติไทย เตรียมประกาศรายชื่ออุ่นลาว 7 พ.ย. ส่อใช้ชุดนี้ลุยถ้วยอาเซียน

[![ทีมชาติไทย เตรียมประกาศรายชื่ออุ่นลาว 7 พ.ย. ส่อใช้ชุดนี้ลุยถ้วยอาเซียน](https://www.khaosod.co.th/wpapp/uploads/2024/11/Thailandteam.jpg "ทีมชาติไทย เตรียมประกาศรายชื่ออุ่นลาว 7 พ.ย. ส่อใช้ชุดนี้ลุยถ้วยอาเซียน")](https://www.khaosod.co.th/wpapp/uploads/2024/11/Thailandteam.jpg)

ทีมชาติไทย ชุดใหญ่ ที่มีโปรแกรมอุ่นเครื่องกับเลบานอน และลาว เตรียมประกาศรายชื่อ 7 พ.ย. โดยนักเตะกลุ่มนี้รวมถึงชิงแชมป์อาเซียนในเดือนธ.ค.

เมื่อวันที่ 4 พ.ย. สมาคมกีฬาฟุตบอลแห่งประเทศไทย จัดประชุมสภากรรมการสมาคมฯ ที่ทาวเวอร์ A อาคารเมืองไทยประกันภัย โดยมี “มาดามแป้ง” นวลพรรณ ล่ำซำ นายกสมาคมกีฬาฟุตบอลฯ เป็นประธานการประชุม

หลังประชุมราว 1 ชั่วโมง พันตำรวจโท หม่อมหลวง กิติบดี ประวิตร เลขาธิการสมาคมฯ กล่าวว่า สำหรับ ทีมชาติไทย ชุดใหญ่ ที่จะอุ่นเครื่อง เลบานอน วันที่ 14 พ.ย. และพบ ลาว วันที่ 17 พ.ย. ที่สนามกีฬามหาวิทยาลัยธรรมศาสตร์ ศูนย์รังสิต นั้น มาซาทาดะ อิชิอิ หัวหน้าโค้ชทีมชาติไทย จะประกาศรายชื่อนักเตะวันที่ 7 พ.ย.นี้ ส่วนสัดส่วนของนักกีฬานั้นเป็นหน้าที่ของโค้ชที่จะพิจารณา

ผู้สื่อข่าวถามถึงโปรแกรมชิงแชมป์อาเซียน ระหว่างวันที่ 8 ธ.ค.67 – วันที่ 5 ม.ค.68 ที่จะชนกับไทยลีกหลายคู่และอาจจะไม่ได้นักเตะหลักหลายคนนั้น สมาคมเตรียมพูดคุยกับสโมสรอย่างไร ซึ่งพ่อบ้านบอลไทย กล่าวว่า ในการประชุมสภากรรมการ เมื่อครั้งก่อนก็ได้พูดคุยกับสโมสรอยู่ในเรื่องขอความร่วมมือ เพราะไม่ใช่ช่วงฟีฟ่าเดย์ ขอการสนับสนุนส่งนักเตะเข้ามา

ผู้สื่อข่าวรายงานด้วยว่า สำหรับการประกาศตัวนักเตะทีมชาติไทย ในวันที่ 7 พ.ย. ที่จะอุ่นเครื่อง เลบานอน และ ลาว นั้น ให้จับตาดูว่า นักเตะชุดดังกล่าวจะเป็นโครงของทีมชาติไทย ในฟุตบอลชิงแชมป์อาเซียนด้วย

นอกจากนี้พันตำรวจโท หม่อมหลวง กิติบดี กล่าวด้วยว่า จะจ่ายเงินสนับสนุนประจำปี ทีมไทยลีก 3 งวดที่ 2 อีก 25 เปอร์เซ็นต์ ทีมละ 2.5 แสนบาท ในวันที่ 25 พ.ย. หลังจากที่จ่ายงวดแรกไปแล้ว