---
layout: post
code: "ART2411250517D8EA6A"
origin_url: "https://www.khaosod.co.th/breaking-news/news_9519972"
image: "https://github.com/user-attachments/assets/773ecef4-531a-4160-8368-1ff8446c1930"
title: "ชาวนาโล่งอก! ได้แน่ไร่ละ 1,000 บาท มติ นบข. ชงเข้าครม.สัญจรเชียงใหม่"
description: "ชาวนาโล่งอก! ได้แน่ ไร่ละ 1,000 บาท ไม่เกิน 10 ไร่ มติ นบข. เตรียมชงเข้า ครม.สัญจร เชียงใหม่ 29 พ.ย. เป็นของขวัญปีใหม่ ด้านนายกฯ ส.ชาวนา พอใจ ยันไม่มีม็อบ"
category: "HOT_NEWS"
language: "th"
date: 2024-11-25T05:26:59.643Z
---

# ชาวนาโล่งอก! ได้แน่ไร่ละ 1,000 บาท มติ นบข. ชงเข้าครม.สัญจรเชียงใหม่

[![ชาวนาโล่งอก! ได้แน่ไร่ละ 1,000 บาท มติ นบข. ชงเข้าครม.สัญจรเชียงใหม่](https://www.khaosod.co.th/wpapp/uploads/2024/11/cnrp1.jpg "ชาวนาโล่งอก! ได้แน่ไร่ละ 1,000 บาท มติ นบข. ชงเข้าครม.สัญจรเชียงใหม่")](https://www.khaosod.co.th/wpapp/uploads/2024/11/cnrp1.jpg)

**ชาวนาโล่งอก! ได้แน่ ไร่ละ 1,000 บาท ไม่เกิน 10 ไร่ มติ นบข. เตรียมชงเข้า ครม.สัญจร เชียงใหม่ 29 พ.ย. เป็นของขวัญปีใหม่ ด้านนายกฯ ส.ชาวนา พอใจ ยันไม่มีม็อบ**

เมื่อเวลา 11.30 น. วันที่ 25 พ.ย. 2567 ที่ทำเนียบรัฐบาล **นางนฤมล ภิญโญสินวัฒน์ รมว.เกษตรและสหกรณ์** กล่าวภายหลังการประชุมคณะกรรมการนโยบายและบริหารข้าวแห่งชาติ (นบข.) โดยที่ประชุมวันนี้ประชุมมีมติเห็นชอบ เงินช่วยเหลือชาวนาไร่ละ 1,000 บาท ไม่เกิน 10 ไร่ ตามโครงการเพิ่มและพัฒนาผลผลิตพี่น้องเกษตรกร

ซึ่งพบว่ามีเกษตรกรที่มีที่ดินทำกินไม่เกิน 10 ไร่เป็นจำนวนมาก ประมาณ 4,680,000 ครัวเรือน วงเงิน 38,000 พันล้านบาท ซึ่งเป็นกรอบวงเงินเดิมของธนาคารเพื่อการเกษตรและสหกรณ์ (ธ.ก.ส.) ที่มีอยู่ 29,000 ล้านบาท

โดยในที่ประชุมวันนี้ ผู้แทน ธ.ก.ส. ระบุว่า ส่วนที่ต้องเพิ่มอีก 9,000 ล้านบาท ทาง ธ.ก.ส. จะสามารถบริหารจัดการได้ ถือเป็นการนำเงิน ธ.ก.ส.มาใช้ก่อน แล้วค่อยตั้งงบประมาณรัฐบาลภายหลัง ซึ่งเป็นการให้เฉพาะครั้งนี้ และจะดูด้วยว่าจะเพิ่มผลผลิตในระยะยาวอย่างไร

โดยหวังว่าเรื่องนี้จะสามารถนำเข้าสู่ที่ประชุมคณะรัฐมนตรี (ครม.) ได้ในการประชุม ครม.สัญจร ที่จ.เชียงใหม่ วันที่ 29 พ.ย.นี้ เพื่อให้เป็นแพ็กเกจเดียวกันกับโครงการสินเชื่อชะลอการขาย และสินเชื่อเพื่อรวบรวมข้าวด้วย

**นางนฤมล** กล่าวอีกว่า ที่ประชุม นบข. ยังมีมติยกเลิกโครงการปุ๋ยคนละครึ่ง โดยเปลี่ยนเป็นโครงการผลผลิตในรูปแบบอื่น ซึ่งขณะนี้เป็นช่วงเปลี่ยนผ่าน โดยจะให้พี่น้องชาวนาไร่ละ 1,000 บาท ไม่เกิน 10 ไร่

ขณะที่ **นายปราโมทย์ เจริญศิลป์** นายกสมาคมชาวนาและเกษตรกรไทย กล่าวว่า รู้สึกพอใจกับมติการประชุมครั้งนี้ แม้ว่าที่ผ่านมาจะเคยได้ไร่ละ 1,000 บาท ไม่เกิน 20 ไร่ ตีเป็นเงิน 20,000 บาท แต่ขณะนี้งบประมาณมีน้อย ซึ่งเราเข้าใจ เพราะว่าช่วงนี้ราคาข้าวตกต่ำ เพราะตอนแรกจะได้ไร่ละ 500 บาท ไม่เกิน 20 ไร่ แต่รมว.เกษตรและสหกรณ์ ให้ความสนใจและสงสารเกษตรกร จึงให้ไร่ละ 1,000 บาท ไม่เกิน 10 ไร่ พร้อมยืนยันว่าจะไม่มีม็อบ