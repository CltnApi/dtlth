---
layout: post
code: "ART2411120912QANVPJ"
origin_url: "https://www.khaosod.co.th/sports/news_9502049"
image: "https://github.com/user-attachments/assets/acea7934-c1fc-4868-a4f4-2fbbf070dcb4"
title: "สนามแตกแน่! นักปั่นร่วม 1,000 คนศึกหนูน้อยขาไถ รอบ TCA ซูเปอร์แชมป์"
description: "ศึกหนูน้อยขาไถชิงแชมป์ประเทศไทย ชิงถ้วยพระราชทานฯ ประจำปี 2567 รอบ TCA ซูเปอร์แชมป์ หนูน้อยนักปั่นฝีมือดีจาก 4 ภาค รวมแล้วเกือบ 1,000 คน"
category: "SPORTS"
language: "th"
date: 2024-11-12T09:16:12.677Z
---

# สนามแตกแน่! นักปั่นร่วม 1,000 คนศึกหนูน้อยขาไถ รอบ TCA ซูเปอร์แชมป์

[![สนามแตกแน่! นักปั่นร่วม 1,000 คนศึกหนูน้อยขาไถ รอบ TCA ซูเปอร์แชมป์](https://www.khaosod.co.th/wpapp/uploads/2024/11/wake-1.jpg "สนามแตกแน่! นักปั่นร่วม 1,000 คนศึกหนูน้อยขาไถ รอบ TCA ซูเปอร์แชมป์")](https://www.khaosod.co.th/wpapp/uploads/2024/11/wake-1.jpg)

**ศึกหนูน้อยขาไถชิงแชมป์ประเทศไทย ชิงถ้วยพระราชทานฯ ประจำปี 2567 รอบ TCA ซูเปอร์แชมป์ หนูน้อยนักปั่นฝีมือดีจาก 4 ภาค รวมแล้วเกือบ 1,000 คน เตรียมเดินทางมาชิงชัยกันที่สวนกีฬากมล เขตหนองจอก กทม. ในวันที่ 17 พ.ย.67 ด้าน “เสธ.หมึก” เปิดโอกาสให้หนูน้อยที่พลาดตั๋วรอบ TCA ซูเปอร์แชมป์ และบรรดามือใหม่ สมัครเข้าแข่งขันได้ในรุ่นคลาส B พร้อมแจกตุ๊กตา Labubu Macaron, ตุ๊กตา Baby Three V3, ตุ๊กตาฮิปโปโปเตมัส และของรางวัลอื่น ๆ อีกมากมาย ให้หนูน้อยรุ่นคลาส B ได้ลุ้นจับสลาก ส่วนกำหนดการฝึกซ้อม จะเปิดให้ซ้อมเส้นทางแข่งขันจริงในวันที่ 15-16 พ.ย.67 ตั้งแต่เวลา 09.00-20.00 น. โดยมีการเปิดไฟฟ้าส่องสว่างเพื่ออำนวยความสะดวกให้ในยามค่ำคืน**

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า สมาคมกีฬาจักรยานฯ ได้ร่วมกับ บริษัท ซีโน-แปซิฟิค เทรดดิ้ง (ไทยแลนด์) จำกัด, บริษัท ท่าอากาศยานไทย จำกัด (มหาชน) หรือ AOT, สำนักงานกองทุนสนับสนุนการสร้างเสริมสุขภาพ (สสส.), บริษัท ไออาร์พีซี จำกัด (มหาชน), ตลาดไท รังสิต และเอฟบีที จัดการแข่งขันจักรยานหนูน้อยขาไถ ชิงแชมป์ประเทศไทย “Thailand Balance Bike Championships 2024” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 รอบ TCA ซูเปอร์แชมป์ ในวันอาทิตย์ที่ 17 พฤศจิกายน ที่สวนกีฬากมล เขตหนองจอก กรุงเทพมหานคร

พลเอกเดชา กล่าวว่า หลังจากที่สมาคมกีฬาจักรยานฯ จัดการแข่งขันรอบชิงแชมป์ภาคต่าง ๆ ไปแล้ว 4 สนาม ประกอบด้วย สนามที่ 1 ชิงแชมป์ภาคเหนือ ที่ห้างเซ็นทรัล เชียงใหม่ แอร์พอร์ต จังหวัดเชียงใหม่, สนามที่ 2 ชิงแชมป์ภาคตะวันออกเฉียงเหนือ ที่ห้างเซ็นทรัล โคราช จังหวัดนครราชสีมา, สนามที่ 3 ชิงแชมป์ภาคใต้ ที่ศูนย์การค้าเซ็นทรัล จังหวัดสุราษฎร์ธานี และสนามที่ 4 ชิงแชมป์ภาคกลาง ที่เขื่อนวชิราลงกรณ อำเภอทองผาภูมิ จังหวัดกาญจนบุรี ทำให้ได้หนูน้อยนักปั่นที่ได้โควตาผ่านเข้ารอบ TCA ซูเปอร์แชมป์ จากทั้ง 4 ภาค รุ่นละ 10 คน โดยสมาคมกีฬาจักรยานฯ ได้กำหนดให้ผู้ปกครองของนักกีฬาที่ได้โควตาจากทั้ง 4 ภาค เข้าไปกดลิงก์เพื่อยืนยันสิทธิ์การเข้าร่วมแข่งขันได้ที่ www.thaicycling.or.th/events/quota ภายในวันที่ 15 พฤศจิกายน ก่อนเวลา 12.00 น.

“เสธ.หมึก” กล่าวอีกว่า สำหรับหนูน้อยที่ได้โควตาผ่านเข้ารอบ TCA ซูเปอร์แชมป์ มีทั้งหมด 698 คน ล่าสุดเมื่อวันที่ 12 พฤศจิกายนได้มีการยืนยันสิทธิ์เข้าร่วมการแข่งขันแล้ว 520 คน หนูน้อยนักปั่นที่คว้ารางวัลชนะเลิศในแต่ละรุ่นจะได้ครองถ้วยพระราชทานฯ พร้อมได้รับเสื้อแชมป์ประเทศไทย, เกียรติบัตร และตุ๊กตาช่อดอกไม้ที่ระลึก ส่วนอับดับ 2-10 จะได้รับถ้วยเกียรติยศจากสมาคมฯ, เกียรติบัตร และตุ๊กตาช่อดอกไม้ที่ระลึก ขณะเดียวกันสมาคมกีฬาจักรยานฯ ก็จะจัดแข่งขันในรุ่นคลาส B เพื่อเปิดโอกาสให้หนูน้อยที่ไม่ได้สิทธิ์ในการเข้ารอบ TCA ซูเปอร์แชมป์ และหนูน้อยมือใหม่ลงแข่งขันมาประลองฝีมือกัน หนูน้อยที่ได้อันดับ 1-10 ของแต่ละรุ่นจะได้รับถ้วยเกียรติยศ พร้อมเกียรติบัตร และตุ๊กตาช่อดอกไม้ที่ระลึก อย่างไรก็ตาม หนูน้อยนักปั่นที่เข้าแข่งขันทั้งรอบ TCA ซูเปอร์แชมป์ และในรุ่นคลาส B จะได้รับเหรียญที่ระลึกพระราชทานที่มีพระนามาภิไธยย่อ “สธ.” ทุกคน

“ในส่วนของหนูน้อยนักปั่นที่สมัครเข้าแข่งขันรุ่นคลาส B ทางสมาคมกีฬาจักรยานฯ เปิดรับสมัครทางเว็บไซต์ของสมาคมฯ www.thaicycling.or.th และปิดรับสมัครภายในเวลา 12.00 น. ของวันพฤหัสบดีที่ 14 พฤศจิกายน หรือไปสมัครได้ด้วยตนเองที่ชั้น 2 อาคารสำนักงานเอฟบีที ภายในสวนกีฬากมล ถนนสุวินทวงศ์ ในวันเสาร์ที่ 16 พฤศจิกายน เวลา 09.00-17.00 น. นอกจากนี้สมาคมกีฬาจักรยานฯ ได้จัดเตรียมของรางวัลพิเศษอย่างเช่น ตุ๊กตา Labubu Macaron, ตุ๊กตา Baby Three V3 และตุ๊กตาฮิปโปโปเตมัส พร้อมทั้งของรางวัลอื่น ๆ มาให้หนูน้อยร่วมกิจกรรมจับสลากเช่นเดียวกับการแข่งขันในแต่ละภาค ยกเว้นนักปั่นที่เข้ารอบ TCA ซูเปอร์แชมป์ ซึ่งได้รับของรางวัลในการแข่งขับรอบชิงแชมป์ภาคไปแล้วทุกคน” พลเอกเดชา กล่าว

นายกสองล้อไทย กล่าวต่อไปว่า สำหรับกำหนดการฝึกซ้อมของบรรดาหนูน้อย สมาคมกีฬาจักรยานฯ ประสานงานกับผู้บริหารของเอฟบีที เจ้าของสวนกีฬากมลว่าจะเปิดให้ฝึกซ้อมได้ในวันศุกร์ที่ 15 และวันเสาร์ที่ 16 พฤศจิกายน เวลา 09.00-20.00 น. ทั้งสองวัน โดยทางสวนกีฬากมลจะเปิดไฟฟ้าส่องสว่างให้หนูน้อยได้ฝึกซ้อมในช่วงค่ำคืน เพื่ออำนวยความสะดวกและการรักษาความปลอดภัย ส่วนการแข่งขันในวันอาทิตย์ที่ 17 พฤศจิกายน จะเริ่มแข่งตั้งแต่เวลา 07.00 น. ประเดิมด้วยรุ่น Open Big อายุ 5-10 ขวบ ชาย-หญิง จากนั้นจะต่อด้วยรุ่นอายุ 1.8-2 ขวบ ชาย-หญิง ทั้งในรอบ TCA ซูเปอร์แชมป์ และคลาส B เรียงตาลำดับกันไป ผู้ปกครองสามารถเข้าไปติดตามรายละเอียดได้ที่เพจเฟซบุ๊ก Thailand Cycling Association และเพจเฟซบุ๊ก “หนูน้อยขาไถ ชิงแชมป์ประเทศไทย”

พลเอกเดชา กล่าวเสริมว่า การที่มีหนูน้อยขาไถเข้าร่วมการแข่งขันมากเป็นประวัติการณ์ โดยในรุ่น TCA ซูเปอร์แชมป์ เกือบ 700 คน และในรุ่นคลาส B น่าจะมากกว่า 200 คน ทำให้ตารางการแข่งขันอาจจะแน่น ขอให้ผู้ปกครองติดตามรายละเอียดรุ่นและเวลาลงแข่งขันให้ดี มิเช่นนั้นบุตรหลานของท่านอาจจะเสียโอกาสหรือพลาดการแข่งขัน ขณะเดียวกันนักกีฬาแต่ละคนจะมีผู้ติดตามเป็นจำนวนมาก ทั้งพ่อแม่ ปู่ย่า ตายาย บางรายนักกีฬา 1 คน มีผู้ติดตาม 7-10 คน ในวันแข่งขันน่าจะมีนักกีฬาและผู้ปกครองเข้าไปอยู่ในพื้นที่ตลอดทั้งวันกว่า 2,000 คน การจราจรอาจจะติดขัดพอสมควร ขอให้ผู้ปกครองทุกท่านเผื่อเวลาในการเดินทางด้วย

สำหรับการแข่งขันจักรยานหนูน้อยขาไถชิงแชมป์ประเทศไทย ชิงถ้วยพระราชทานฯ ประจำปี 2567 รอบ TCA ซูเปอร์แชมป์ ที่สวนกีฬากมล เขตหนองจอก กทม. ในวันอาทิตย์ที่ 17 พฤศจิกายน เริ่มแข่งขันเวลา 07.00 น. ส่วนผู้ปกครองที่สนใจส่งบุตรหลานสมัครเข้าแข่งขันในรุ่นคลาส B สามารถสมัครได้ทางเว็บไซต์ของสมาคม ฯ www.thaicycling.or.th ตั้งแต่บัดนี้ จนถึงวันที่ 14 พฤศจิกายน เวลา 12.00 น. และสมัครได้ที่สนามแข่งขันในวันเสาร์ที่ 16 พฤศจิกายน เวลา 09.00-17.00 น. หรือสอบถามรายละเอียดได้ที่ โทร.0-2719-3340-2 ในวันและเวลาราชการ.