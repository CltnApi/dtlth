---
layout: post
code: "ART2411221156H08WC8"
origin_url: "https://www.khaosod.co.th/sports/news_9517494"
image: "https://github.com/user-attachments/assets/045c426f-901e-4e2f-8789-d61dab6e44b1"
title: "เนเธอร์แลนด์ดวลสเปน - อิตาลีบู๊เยอรมนี ผู้ชนะมาเจอกันต่ออีกศึกยูฟ่า เนชันส์ ลีก"
description: "ผลจับสลากประกบคู่ยูฟ่า เนชันส์ ลีก 2024-25 เนเธอร์แลนด์งานหนักต้องเจอสเปน ผู้ชนะคู่นี้เข้าไปเจอผู้ชนะของศึกระหว่างทีมแชมป์โลก 4 สมัย อิตาลี-เยอรมนี"
category: "SPORTS"
language: "th"
date: 2024-11-22T12:01:53.616Z
---

# เนเธอร์แลนด์ดวลสเปน - อิตาลีบู๊เยอรมนี ผู้ชนะมาเจอกันต่ออีกศึกยูฟ่า เนชันส์ ลีก

[![เนเธอร์แลนด์ดวลสเปน - อิตาลีบู๊เยอรมนี ผู้ชนะมาเจอกันต่ออีกศึกยูฟ่า เนชันส์ ลีก](https://www.khaosod.co.th/wpapp/uploads/2024/11/c6d958bef7eb0b5d7198dc13650ce7465b8cacfc-1686664812-9b43197e-1920x12801-1.jpg "เนเธอร์แลนด์ดวลสเปน - อิตาลีบู๊เยอรมนี ผู้ชนะมาเจอกันต่ออีกศึกยูฟ่า เนชันส์ ลีก")](https://www.khaosod.co.th/wpapp/uploads/2024/11/c6d958bef7eb0b5d7198dc13650ce7465b8cacfc-1686664812-9b43197e-1920x12801-1.jpg)

เมื่อวันที่ 22 พฤศจิกายน ที่เมืองนียง สวิตเซอร์แลนด์ สหพันธ์ฟุตบอลยุโรป (ยูฟ่า) ทำการจับสลากประกบคู่รอบน็อกเอาต์ชิงแชมป์ และรอบเพลย์ออฟเลื่อนชั้น/ตกชั้น ของลีกต่างๆ ในศึกยูฟ่า เนชันส์ ลีก 2024-25

ในส่วนของรอบน็อกเอาต์ชิงแชมป์ จะทำการจับสลากประกบคู่ทั้งรอบก่อนรองชนะเลิศและรอบรองชนะเลิศ โดยในรอบก่อนรองชนะเลิศจะแบ่งทีมออกเป็น 2 โถ ระหว่างโถทีมแชมป์กลุ่ม กับโถทีมรองแชมป์กลุ่ม ซึ่งทีมที่มาจากกลุ่มเดียวกันจะไม่ได้เจอกันในรอบนี้

ผลปรากฏว่า “กังหันสีส้ม”เนเธอร์แลนด์ รองแชมป์กลุ่ม 3 เจองานหนักต้องพบ “กระทิงดุ”สเปน ทีมแชมป์ยูโร 2024 และแชมป์เก่ารายการนี้ ซึ่งเข้ารอบมาในฐานะแชมป์กลุ่ม 4

อีกคู่ที่น่าสนใจไม่แพ้กันเป็นศึกระหว่าง 2 ทีมแชมป์ฟุตบอลโลก 4 สมัย “อัซซูรี”อิตาลี รองแชมป์กลุ่ม 2 จะเจอกับ “อินทรีเหล็ก”เยอรมนี แชมป์กลุ่ม 3 โดยผู้ชนะคู่นี้จะต้องเจอผู้ชนะคู่เนเธอร์แลนด์-สเปนในรอบรองชนะเลิศด้วย

สำหรับรอบก่อนรองชนะเลิศจะเตะกันแบบเหย้า-เยือน 2 นัด แข่งขันวันที่ 20 มีนาคม และ 23 มีนาคม 2025 ทีมที่ชนะผลรวมจะผ่านเข้าสู่รอบรองชนะเลิศ

หลังจากนั้นตั้งแต่รอบรองชนะเลิศเป็นต้นไปจะเตะกันแบบทัวร์นาเมนต์นัดเดียวรู้ผล เจ้าภาพจะเลือกจากชาติที่ผ่านเข้ารอบ รอบรองชนะเลิศเตะวันที่ 4-5 มิถุนายน 2025 ต่อด้วยนัดชิงชนะเลิศและนัดชิงอันดับ 3 เตะวันเดียวกัน 8 มิถุนายน

ส่วนการเพลย์ออฟเลื่อนชั้น/ตกชั้น ของลีกต่างๆ จะเป็นแบบเหย้า-เยือน เมื่อรู้ผลก็เป็นการตัดสินว่าแต่ละทีมจะอยู่ลีกเดิมต่อหรือมีการสับเปลี่ยนลีกกันในทันที ทุกคู่แข่งขันกันในช่วงเดือนมีนาคม 2025

**สรุปผลการจับสลากยูฟ่า เนชันส์ ลีก 2024-25**

**รอบน็อกเอาต์ชิงแชมป์**

**รอบก่อนรองชนะเลิศ**

คู่ที่ 1 เนเธอร์แลนด์ – สเปน

คู่ที่ 2 โครเอเชีย – ฝรั่งเศส

คู่ที่ 3 เดนมาร์ก – โปรตุเกส

คู่ที่ 4 อิตาลี – เยอรมนี

**รอบรองชนะเลิศ**

ผู้ชนะคู่ที่ 4 – ผู้ชนะคู่ที่ 1

ผู้ชนะคู่ที่ 3 – ผู้ชนะคู่ที่ 2

**เพลย์ออฟเลื่อนชั้น/ตกชั้น (ลีกเอ-ลีกบี)**

ตุรกี (ลีกบี) – ฮังการี (ลีกเอ)

ยูเครน (ลีกบี) – เบลเยียม (ลีกเอ)

ออสเตรีย (ลีกบี) – เซอร์เบีย (ลีกเอ)

กรีซ (ลีกบี) – สกอตแลนด์ (ลีกเอ)

**เพลย์ออฟเลื่อนชั้น/ตกชั้น (ลีกบี-ลีกซี)**

โคโซโว (ลีกซี) – ไอซ์แลนด์ (ลีกบี)

บัลแกเรีย (ลีกซี) – ไอร์แลนด์ (ลีกบี)

อาร์เมเนีย (ลีกซี) – จอร์เจีย (ลีกบี)

สโลวะเกีย (ลีกซี) – สโลวีเนีย (ลีกบี)

**เพลย์ออฟเลื่อนชั้น/ตกชั้น (ลีกซี-ลีกดี)**

ยิบรอลตาร์ (ลีกดี) – ลัตเวีย (ลีกซี)

มอลตา (ลีกดี) – ลักเซมเบิร์ก (ลีกซี)