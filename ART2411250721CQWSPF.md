---
layout: post
code: "ART2411250721CQWSPF"
origin_url: "https://www.khaosod.co.th/special-stories/news_9520242"
image: "https://github.com/user-attachments/assets/b9357511-ed86-42a0-bf39-46a4f7160007"
title: "เขตจตุจักร ลงตรวจสอบ ท่อห้างดังย่านลาดพร้าวแตก เผยสาเหตุชัดแล้ว"
description: "เขตจตุจักร ลงตรวจสอบ ท่อห้างดังย่านลาดพร้าวแตก เผยสาเหตุชัดแล้ว ยันไม่ใช่อุจจาระ พบท่อและรางระบายน้ำอุดตันจริง แนะวิธีแก้ปัญหา "
category: "SPECIAL_STORIES"
language: "th"
date: 2024-11-25T07:47:08.109Z
---

# เขตจตุจักร ลงตรวจสอบ ท่อห้างดังย่านลาดพร้าวแตก เผยสาเหตุชัดแล้ว

[![เขตจตุจักร ลงตรวจสอบ ท่อห้างดังย่านลาดพร้าวแตก เผยสาเหตุชัดแล้ว](https://www.khaosod.co.th/wpapp/uploads/2024/11/pipe-bomb.jpg "เขตจตุจักร ลงตรวจสอบ ท่อห้างดังย่านลาดพร้าวแตก เผยสาเหตุชัดแล้ว")](https://www.khaosod.co.th/wpapp/uploads/2024/11/pipe-bomb.jpg)

**เขตจตุจักร ลงตรวจสอบ ท่อห้างดังย่านลาดพร้าวแตก เผยสาเหตุชัดแล้ว ยันไม่ใช่อุจจาระ พบท่อและรางระบายน้ำอุดตันจริง แนะวิธีแก้ปัญหา**

เมื่อเวลา 11.00 น. วันที่ 25 พ.ย.2567 **น.ส.ภัทร์กร สินสุข** ผู้อำนวยการเขตจตุจักร เปิดเผยว่า มอบหมายให้ฝ่ายสิ่งแวดล้อมและสุขาภิบาล ลงพื้นที่ตรวจสอบการแตกรั่วของท่อระบายสิ่งปฏิกูล (อุจจาระ) ของห้างสรรพสินค้า ชื่อดังย่านห้าแยกลาดพร้าว

จากการลงพื้นที่ตรวจสอบพบว่า เป็นการรั่วของท่อระบายไขมันจากร้านอาหาร บริเวณชั้น 4 ของห้าง ที่มีการอุดตันแล้วเกิดแรงดันบริเวณปลายท่อทำให้เกิดการรั่วไหล ไม่ใช่ท่อจากสิ่งปฏิกูล (อุจจาระ) แต่อย่างใด โดยเกิดเหตุขึ้นเมื่อวันที่ 23 พ.ย.ที่ผ่านมา เวลา 18.20 น. ทั้งนี้ ทางห้างใช้เวลาในการทำความสะอาดและเคลียร์พื้นที่จนแล้วเสร็จในเวลา 19.20 น. ของวันเดียวกัน

จากการสอบถามเจ้าหน้าที่ของทางห้าง พบว่า เหตุการณ์ดังกล่าวมีร้านค้าได้รับความเสียหาย จำนวน 8 ร้าน โดยทางห้างได้ทำการติดต่อเพื่อเจรจาเยียวยาและชดเชยมูลค่าความเสียหายเรียบร้อยแล้ว และไม่มีประชาชนได้รับผลกระทบโดยตรงจากเหตุการณ์ดังกล่าว

อย่างไรก็ตามสำนักงานเขตจตุจักร ได้เข้าตรวจสอบร้านอาหารบริเวณชั้น 4 พบว่า ท่อและรางระบายน้ำมีการอุดตันจริง จึงได้แนะนำด้านการสุขาภิบาลในร้านอาหาร ให้ดูแลด้านการจัดการขยะ การจัดการไขมันภายในร้าน และให้ฝ่ายอาคารสถานที่ของทางห้างดำเนินการทำความสะอาด และเคลียร์ท่อของห้างทั้งระบบเพื่อป้องกันไม่ให้เกิดเหตุการณ์ซ้ำ