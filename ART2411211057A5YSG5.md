---
layout: post
code: "ART2411211057A5YSG5"
origin_url: "https://www.khaosod.co.th/breaking-news/news_9515785"
image: "https://github.com/user-attachments/assets/e150dab0-e7d0-4aa0-aa8c-bfcbd80b4c7a"
title: "เฮ เตรียมเปิดลงทะเบียน บัตรสวัสดิการแห่งรัฐ รอบใหม่ เช็กสิทธิใช้จ่ายอะไรได้บ้าง"
description: "จุลพันธ์ เผยรัฐเตรียมเปิดลงทะเบียน บัตรสวัสดิการแห่งรัฐ รอบใหม่ ก่อน 30 มี.ค. 68 คาดยอดพุ่ง 25 ล้านคน ให้ สศค. ทบทวนเกณฑ์คุณสมบัติผู้เข้าร่วม"
category: "HOT_NEWS"
language: "th"
date: 2024-11-21T11:25:36.862Z
---

# เฮ เตรียมเปิดลงทะเบียน บัตรสวัสดิการแห่งรัฐ รอบใหม่ เช็กสิทธิใช้จ่ายอะไรได้บ้าง

[![เฮ เตรียมเปิดลงทะเบียน บัตรสวัสดิการแห่งรัฐ รอบใหม่ เช็กสิทธิใช้จ่ายอะไรได้บ้าง](https://www.khaosod.co.th/wpapp/uploads/2024/11/State-welfare-card-2.jpg "เฮ เตรียมเปิดลงทะเบียน บัตรสวัสดิการแห่งรัฐ รอบใหม่ เช็กสิทธิใช้จ่ายอะไรได้บ้าง")](https://www.khaosod.co.th/wpapp/uploads/2024/11/State-welfare-card-2.jpg)

_**จุลพันธ์ เผยรัฐเตรียมเปิดลงทะเบียน บัตรสวัสดิการแห่งรัฐ รอบใหม่ ก่อน 30 มี.ค. 68 คาดยอดพุ่ง 25 ล้านคน ให้ สศค. ทบทวนเกณฑ์คุณสมบัติผู้เข้าร่วม ส่งการบ้านภายใน 1 เดือน จ่อรื้อสิทธิการใช้จ่าย ร้านธงฟ้า-ค่าแก๊ส-ค่าเดินทาง ใหม่**_

นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง เปิดเผยหลังการประชุมคณะกรรมการประชารัฐสวัสดิการเพื่อเศรษฐกิจฐานรากและสังคม ว่า หลังจากที่ประชุมคณะรัฐมนตรี (ครม.) มีมติเห็นชอบทบทวนมติคณะรัฐมนตรี ปรับรอบการลงทะเบียนจาก 1 ปีเป็น 2 ปี โดยรัฐบาลจะเปิดให้ลงทะเบียนบัตรสวัสดิการแห่งรัฐในช่วงสิ้นเดือนมีนาคม 2568 นี้

โดยกระบวนการในการที่จะลงทะเบียนเบื้องต้น คาดว่าจะมีผู้ลงทะเบียนกว่า 25 ล้านคน ซึ่งแบ่งเป็น 2 กลุ่ม คือ 1. กลุ่มเดิมคือผู้ที่มีสิทธิในปัจจุบันที่ผ่านกระบวนการแล้ว 14.5 ล้านคน และ 2. กลุ่มใหม่ที่ประมาณการไว้ที่ 10 ล้านคน

สำหรับกลุ่มใหม่ ที่ยังไม่เคยได้รับสิทธิมาก่อน ซึ่งมาจากประชาชนที่อายุครบ 18 ปี เมื่อ 2 ปีที่ผ่านมา กลุ่มที่เคยลงทะเบียนแต่ไม่ได้รับสิทธิ 4-5 ล้านคน และ กลุ่มอื่นๆที่คาดการณ์ไว้ก็มีอีกหลายๆล้านคนที่คงจะมาลงทะเบียน ซึ่งไม่ได้หมายความว่าทั้งหมดจะได้รับสิทธิก็ต้องมาตรวจสอบตามกลไกต่อไป

นายจุลพันธ์ กล่าวว่า สำหรับกลุ่มผู้มีสิทธิเดิม 14.5 ล้านคน จะไม่ต้องลงทะเบียนใหม่ รัฐบาลจะนำรายชื่อไปคัดกรองสิทธิอัตโนมัติ ส่วนกลุ่มผู้ที่ยังไม่เคยได้รับสิทธิมาก่อน จะต้องมีการลงทะเบียน โดยจะเริ่มได้ก่อนสิ้นเดือนมี.ค.68 โดยให้หน่วยงานที่เกี่ยวข้อง ว่าศึกษาการลงทะเบียนผ่านแอปพลิเคชัน “ทางรัฐ” และขั้นตอนการลงทะเบียนที่อำนวยความสะดวกให้กับประชาชน

ขณะเดียวได้สั่งการให้สำนักงานเศรษฐกิจการคลัง (สศค.) ดำเนินการตรวจสอบทบทวนหลักเกณฑ์ทั้งเก่าและใหม่ เพื่อให้ครอบคลุมกับการดำเนินงาน ป้องกันไม่ให้คนจนไม่จริงเข้ามาสวมสิทธิ ซึ่งในด้านเกณฑ์รายได้ครัวเรือนยังมีอยู่เหมือนเดิม ขณะที่เกณฑ์เรื่องการถือครองที่ดิน จะทำให้สามารถตรวจสอบใช้ได้จริง พร้อมจะดูรายละเอียดในเรื่องสินทรัพย์ การถือครองสลาก และพันธบัตร

นอกจากนี้ ยังจะมีการทบทวนสิทธิและสวัสดิการของบัตรสวัสดิการแห่งรัฐให้เหมาะสม เช่น วงเงินการซื้อของจากร้านธงฟ้า ค่าแก๊ส ซึ่งที่ผ่านมามีผู้ใช้สิทธิเพียง 40% และยังรวมถึงค่าเดินทาง เนื่องจากในบางหลักเกณฑ์ประชาชนไม่ได้เข้าไปใช้สิทธิ์ตามที่รัฐบาลวางไว้ จึงทำให้งบประมาณบางส่วนถูกใช้ไปโดยไม่จำเป็น จึงต้องศึกษาใหม่ให้มีประสิทธิภาพมากขึ้น พร้อมให้ไปศึกษาเรื่องการรีสกิลอัพสกิลด้วย

โดยกระทรวงการคลังได้กำชับคณะอนุกรรมการด้านนโยบาย ของ สศค. ในการไปพิจารณาหลักเกณฑ์เหล่านี้เป็นเวลา 1 เดือน เพื่อให้ทันต่อการเปิดลงทะเบียนโครงการรอบใหม่วันที่ 31 มีนาคม 2568 ปัจจุบันรัฐบาลจัดสรรงบประมาณเพื่อสวัสดิการ 14.5 ล้านคน วงเงิน 60,000 ล้านบาทต่อปี

ทั้งนี้ ที่ประชุมยังได้หารือถึงการทบทวนสิทธิ โดยจะมีการทบทวนเปิดลงทะเบียนในทุก 2 ปีตามมติครม. แต่จะมีการทบทวนคุณสมบัติผู้ได้รับสิทธิทุกๆ 8 เดือน หากหลุดพ้นจากความยากจนแล้ว ก็จะโดนตัดสิทธิระหว่างทาง พ้นจากการเป็นผู้รับสวัสดิการหรือไม่