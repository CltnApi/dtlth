---
layout: post
code: "ART2411290457ZNILKR"
origin_url: "https://www.khaosod.co.th/breaking-news/news_9526823"
image: "https://github.com/user-attachments/assets/9686d026-322b-420a-9dd7-37255cdbf60a"
title: "เปิดรายชื่อ 5 ผู้เสียชีวิต คานเหล็กถล่ม ถ.พระราม 2 เร่งนำร่างออกจากซาก"
description: "เปิดรายชื่อ 5 ผู้เสียชีวิต คานเหล็กถล่ม สร้างทางยกระดับ ถนนพระราม 2 อีกรายเร่งนำร่างออกจากซากโครงเหล็ก ตร.ทางหลวง แนะเส้นทางเลี่ยง"
category: "HOT_NEWS"
language: "th"
date: 2024-11-29T05:25:26.055Z
---

# เปิดรายชื่อ 5 ผู้เสียชีวิต คานเหล็กถล่ม ถ.พระราม 2 เร่งนำร่างออกจากซาก

[![เปิดรายชื่อ 5 ผู้เสียชีวิต คานเหล็กถล่ม ถ.พระราม 2 เร่งนำร่างออกจากซาก](https://www.khaosod.co.th/wpapp/uploads/2024/11/steel.jpg "เปิดรายชื่อ 5 ผู้เสียชีวิต คานเหล็กถล่ม ถ.พระราม 2 เร่งนำร่างออกจากซาก")](https://www.khaosod.co.th/wpapp/uploads/2024/11/steel.jpg)

**เปิดรายชื่อ 5 ผู้เสียชีวิต คานเหล็กถล่ม สร้างทางยกระดับ ถนนพระราม 2 อีกรายเร่งนำร่างออกจากซากโครงเหล็ก ตร.ทางหลวง แนะเส้นทางเลี่ยง**

กรณีโครงทรัสต์ หรือ ตัวยกแผ่นปูนที่ใช้สร้างทางยกระดับ ถนนพระราม 2 ขาออกกรุงเทพฯ หมู่ที่ 4 ต.นาดี อ.เมือง จ.สมุทรสาคร ซึ่งอยู่ในความรับผิดชอบของบริษัท อุดมศักดิ์เชียงใหม่ ถล่มลงมาเป็นเหตุให้มีคนงานเสียชีวิต 5 ราย และบาดเจ็บ 9 ราย ส่วนอีก 25 ราย ได้รับช่วยเหลือออกอย่างปลอดภัย โดยเหตุเกิดเมื่อช่วงเช้าที่ผ่านมานั้น

[![](https://www.khaosod.co.th/wpapp/uploads/2024/11/625008_0-696x392.jpg)](https://www.khaosod.co.th/wpapp/uploads/2024/11/625008_0.jpg)

ความคืบหน้า เมื่อวันที่ 29 พ.ย.67 นายนริศ นิรามัยวงศ์ ผู้ว่าราชการจังหวัดสมุทรสาคร เดินทางมาตรวจที่เกิดเหตุ เข้าไปดูพื้นที่พร้อมสอบถามกับทางเจ้าหน้าที่ผู้ควบคุมงาน หัวหน้างาน และคนงานก่อสร้าง ก่อนให้สัมภาษณ์สื่อมวลชนว่า จุดที่เกิดเหตุนี้อยู่ระหว่างการก่อสร้างทางยกระดับถนนพระราม 2 เกิดการถล่มลงมา จนมีผู้เสียชีวิตและผู้บาดเจ็บ ซึ่งขณะนี้ทางเจ้าหน้าที่กำลังประเมินความเสี่ยงและเข้าไปตรวจสอบหาผู้สูญหาย

[![](https://www.khaosod.co.th/wpapp/uploads/2024/11/625011_0-696x392.jpg)](https://www.khaosod.co.th/wpapp/uploads/2024/11/625011_0.jpg)

ขณะที่ในส่วนของการจราจรบนถนนพระราม 2 นั้น ก็ขอให้ผู้ที่จะต้องสัญจรผ่านบริเวณมหาชัยเมืองใหม่ มุ่งหน้าลงใต้ หรือเข้ากรุงเทพฯ หากหลีกเลี่ยงได้ขอให้หลีกเลี่ยงเส้นทางดังกล่าวในระยะนี้ โดยจะเร่งปรับสภาพถนนเพื่อคืนพื้นที่การจราจรให้เร็วที่สุด

[![](https://www.khaosod.co.th/wpapp/uploads/2024/11/625007_0-696x392.jpg)](https://www.khaosod.co.th/wpapp/uploads/2024/11/625007_0.jpg)

สรุปข้อมูลผู้เสียชีวิตและบาดเจ็บผู้เสียชีวิต และคาดว่าเสียชีวิต 5 ราย ดังนี้

1.นายอภิวัฒน์ พะพันทาง อายุ 30 ปี สัญชาติไทย เสียชีวิตในที่เกิดเหตุ ศพอยู่ รพ.สมุทรสาคร

2.นายเอยา อายุ 37 ปี สัญชาติเมียนมา เสียชีวิตที่ รพ.สมุทรสาคร

3.นายชิต โกโก สัญชาติเมียนมา เสียชีวิตที่เกิดเหตุ ยังนำร่างออกมาไม่ได้

4.นายเพียว โกโก สัญชาติเมียนมา สูญหาย คาดว่าเสียชีวิตในที่เกิดเหตุ

5.นายอ่อง เทียน เท สัญชาติเมียนมา สูญหาย คาดว่าเสียชีวิตในที่เกิดเหตุ