---
layout: post
code: "ART2411190756MKBOXC"
origin_url: "https://www.khaosod.co.th/sports/news_9512258"
image: "https://github.com/user-attachments/assets/ae3f3fa3-1fd7-4e80-9297-f1f6fae82ff4"
title: "กว่า 30 ชาติแห่ร่วม จักรยานถนนเอเชีย ใช้เส้นทางพิจิตร-พิษณุโลก"
description: "ศึกสองล้อประเภทถนนชิงแชมป์เอเชีย 2025 กระหึ่ม..!! ทัพนักปั่นกว่า 30 ชาติในทวีปเอเชียแห่เข้าร่วมชิงชัยระหว่างวันที่ 7-16 ก.พ.68 เพื่อประเดิมเก็บคะแนนสะสม"
category: "SPORTS"
language: "th"
date: 2024-11-19T08:02:49.228Z
---

# กว่า 30 ชาติแห่ร่วม จักรยานถนนเอเชีย ใช้เส้นทางพิจิตร-พิษณุโลก

[![กว่า 30 ชาติแห่ร่วม จักรยานถนนเอเชีย ใช้เส้นทางพิจิตร-พิษณุโลก](https://www.khaosod.co.th/wpapp/uploads/2024/11/172816.jpg "กว่า 30 ชาติแห่ร่วม จักรยานถนนเอเชีย ใช้เส้นทางพิจิตร-พิษณุโลก")](https://www.khaosod.co.th/wpapp/uploads/2024/11/172816.jpg)

**ศึกสองล้อประเภทถนนชิงแชมป์เอเชีย 2025 กระหึ่ม..!! ทัพนักปั่นกว่า 30 ชาติในทวีปเอเชียแห่เข้าร่วมชิงชัยระหว่างวันที่ 7-16 ก.พ.68 เพื่อประเดิมเก็บคะแนนสะสมโอลิมปิกเกมส์ 2028 ที่ลอสแอนเจลีส โดยใช้เส้นทางในสนามจักรยานสราญจิตมงคลสุข บึงสีไฟ จ.พิจิตร เป็นเส้นทางหลัก รวมทั้งเส้นจากพระราชวังจันทน์ไปยังบ้านรักไทย อ.เนินมะปราง จ.พิษณุโลก ซึ่งเป็นสถานที่ท่องเที่ยวสำคัญ มีความสวยงามแบบ “อันซีน ไทยแลนด์” ด้าน “เสธ.หมึก” เผยนอกจากการแข่งขันรุ่นประชาชนและเยาวชน จะมีรุ่นมาสเตอร์ทั้งชายและหญิงด้วย โดยจะคัดเลือกนักปั่นที่ทำผลงานได้ดีในรายการ “ไทยแลนด์ โอเพ่น 2025” ที่ อ.ศรีสัชนาลัย จ.สุโขทัย ปลายปีนี้ กับสนามชิงแชมป์ประเทศไทยฯ ประจำปี 2568 สนามที่ 1 ที่เขื่อนวชิราลงกรณ อ.ทองผาภูมิ จ.กาญจนบุรี มาเป็นนักกีฬาทีมชาติรุ่นอาวุโส**

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า ตามที่สมาคมกีฬาจักรยานฯ ได้รับฉันทานุมัติจากที่ประชุมคณะกรรมการบริหารสมาพันธ์จักรยานแห่งเอเชีย (เอซีซี) ในการเป็นเจ้าภาพการแข่งขันจักรยานประเภทถนน ชิงแชมป์เอเชีย 2025 ระหว่างวันที่ 7-16 กุมภาพันธ์ 2568 ซึ่งจะใช้เส้นทางการแข่งขันที่สนามจักรยานสราญจิตมงคลสุข ภายในโครงการพัฒนาบึงสีไฟเฉลิมพระเกียรติฯ จังหวัดพิจิตร เป็นสังเวียนแข่งขันหลัก และบางเส้นทางในจังหวัดพิษณุโลก ขณะนี้ได้รับความสนใจจากชาติสมาชิกเอซีซีตอบรับเข้าร่วมการแข่งขันแล้ว 13 ชาติ

พลเอกเดชา กล่าวว่า สำหรับ 13 ชาติที่ตอบรับมาแล้วประกอบด้วย จีน, ฮ่องกง, ญี่ปุ่น, เกาหลีใต้, อิรัก, อุซเบกิสถาน, ไต้หวัน, สิงคโปร์, เวียดนาม, ฟิลิปปินส์, มาเก๊า, คีร์กิซสถาน และบรูไน ในขณะที่กำหนดการปิดรับการส่งรายชื่อกำหนดในวันที่ 15 ธันวาคม ศกนี้ ซึ่งก็คาดว่าน่าจะมีชาติสมาชิกในเอเชียตอบรับเข้าร่วมการแข่งขันสองล้อประเภทถนนชิงแชมป์เอเชีย 2025 มากกว่า 30 ชาติ เปรียบเทียบกับการแข่งขัน 2 ปีล่าสุดคือในปี 2023 ที่อ่างเก็บน้ำดอกกราย จังหวัดระยอง มีชาติเข้าร่วมการแข่งขัน 24 ชาติ ขณะที่ปี 2024 ที่กรุงอัลมาตี้ ประเทศคาซัคสถาน มี 23 ชาติเข้าร่วมชิงชัย

พลเอกเดชา กล่าวอีกว่า หรับเส้นทางการแข่งขันโดยเฉพาะเส้นทางภายในบึงสีไฟ จังหวัดพิจิตร พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานชื่อสนามจักรยาน “สราญจิตมงคลสุข” อันมีความหมายว่า สนามจักรยานเป็นสถานที่ทำให้ใจสำราญเป็นมงคลและสุขสบาย ซึ่งพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปทรงเปิดสนาม เมื่อวันที่ 23 มีนาคม ที่ผ่านมา สำหรับสภาพพื้นผิวสนามที่ใช้แอสฟัลต์ทั้งเส้นทาง 10.28 กิโลเมตรต่อรอบ ยังสมบูรณ์มากและมีความปลอดภัยสูงสุด เนื่องจากเป็นพื้นที่ปิด โดยจะใช้เป็นเส้นทางการแข่งขันหลักในรายการไทม์ไทรอัลทุกรุ่น และรายการโรดเรซ รุ่นเยาวชนหญิง, รุ่นมาสเตอร์ ชาย-หญิง

“ขณะที่การแข่งขันโรดเรซรุ่นที่เป็นไฮไลต์ ทั้งรุ่นเยาวชนชาย, รุ่นอายุไม่เกิน 23 ปีชาย, รุ่นอายุไม่เกิน 23 ปีหญิง และรุ่นประชาชนหญิง จะใช้เส้นทางจากพระราชวังจันทน์ จังหวัดพิษณุโลก มาจบการแข่งขันที่สนามจักรยานสราญจิตมงคลสุข ภายในบึงสีไฟ ส่วนรุ่นประชาชนชาย จะใช้เส้นทางจากพระราชวังจันทน์ จังหวัดพิษณุโลก เข้ามาวนในบึงสีไฟ แล้วไปจบการแข่งขันที่บ้านรักไทย อำเภอเนินมะปราง ซึ่งเป็นเส้นทางที่มีความสวยงามตามธรรมชาติแบบอันซีน ไทยแลนด์ รวมถึงผ่านไปยังสถานที่ท่องเที่ยวสำคัญของทั้ง 2 จังหวัด เพื่อร่วมส่งเสริมอุตสาหกรรมการท่องเที่ยวเมืองรองในอีกทางหนึ่ง” พลเอกเดชา กล่าว

นายกสองล้อไทย กล่าวต่อไปว่า สำหรับการแข่งขันจักรยานประเภทถนนชิงแชมป์เอเชีย 2025 มีความสำคัญนอกเหนือจากการชิงชัยความเป็นเจ้ากีฬาสองล้อประเภทถนนในภูมิภาคเอเชียแล้ว ยังมีความสำคัญในเรื่องคะแนนสะสมโลกของสหพันธ์จักรยานนานาชาติ (ยูซีไอ) ที่จะเริ่มส่งผลต่อเนื่องไปถึงการคัดเลือกโอลิมปิกเกมส์ 2028 ที่ลอสแอนเจลีส ประเทศสหรัฐอเมริกา ในอันดับคะแนนสะสมโลก รวมถึงแชมป์เอเชียในแต่ละรุ่น ยังจะได้โควตาพิเศษเข้าร่วมการแข่งขันจักรยานประเภทถนนชิงแชมป์โลก 2025 ที่ประเทศรวันดาโดยอัตโนมัติอีกด้วย

พลเอกเดชา เปิดเผยอีกว่า ไฮไลต์ที่น่าสนใจอีกประเด็นก็คือการแข่งขันในรุ่นมาสเตอร์ หรือรุ่นอาวุโสที่ในรายการชิงแชมป์เอเชีย 2025 บรรจุการแข่งขันทั้งในรายการไทม์ไทรอัลและโรดเรซ ให้นักปั่นอาวุโสได้มาประชันฝีเท้ากันในนามทีมชาติ ซึ่งหลาย ๆ ชาติก็ยืนยันว่าจะมีนักปั่นอาวุโสในรุ่นอายุต่าง ๆ ส่งเข้าชิงชัยแน่นอน โดยเฉพาะคาซัคสถาน ที่แจ้งมาว่าหาก อเล็กซานเดอร์ วิโนคูรอฟ อดีตนักปั่นอาชีพเจ้าของเหรียญทองโรดเรซโอลิมปิกเกมส์ 2012 ที่ปัจจุบันรับหน้าที่เป็นผู้อำนวยการทีมอาชีพ แอสตาน่า คาซักสถาน และประธานฝ่ายเทคนิคสหพันธ์จักรยานคาซัคสถานไม่ติดภารกิจก็จะเดินทางมาร่วมประชันฝีเท้าในวัย 51 ปี

“ในส่วนของนักปั่นทีมชาติไทยชุดอาวุโส สมาคมกีฬาจักรยานแห่งประเทศไทยฯ จะคัดเลือกนักกีฬาทีมชาติไทยจากผลงานนักกีฬาที่เข้าร่วมการแข่งขันจักรยานชิงแชมป์ประเทศไทย ประจำปี 2568 ใน 2 สนามแรก ประกอบด้วยการแข่งขันจักรยานประเภทถนนไทยแลนด์ โอเพ่น สนามที่ 1 ระหว่างวันที่ 6-8 ธันวาคม ศกนี้ ที่อำเภอศรีสัชนาลัย จังหวัดสุโขทัย และการแข่งขันจักรยานประเภทถนนชิงแชมป์ประเทศไทย ประจำปี 2568 สนามที่ 1 ที่เขื่อนวชิราลงกรณ อำเภอทองผาภูมิ จังหวัดกาญจนบุรี ระหว่างวันที่ 17-19 มกราคม 2568 เป็นสนามคัดเลือกนักกีฬารุ่นมาสเตอร์มาเป็นตัวแทนทีมชาติไทยต่อไป” พลเอกเดชา กล่าวในตอนท้าย.