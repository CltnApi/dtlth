---
layout: post
code: "ART24111914067HISX5"
origin_url: "https://www.khaosod.co.th/special-stories/news_9512854"
image: "https://github.com/user-attachments/assets/160edc1d-e255-4c5d-bb99-6e1068a82bad"
title: "เพจดังแฉ อาจารย์ นรต. ร่วมกับตำรวจ ล่วงละเมิดทางเพศลูกศิษย์ คาสนามรักบี้"
description: "แฟนเพจ บิ๊กเกรียน แฉ อาจารย์ นรต. จับมือเพื่อนตำรวจ ล่วงละเมิดทางเพศลูกศิษย์ พบเหยื่อเพียบ แฉเพิ่มตำรวจชั้นผู้ใหญ่ช่วยกันปกปิดเรื่อง"
category: "SPECIAL_STORIES"
language: "th"
date: 2024-11-19T14:11:16.056Z
---

# เพจดังแฉ อาจารย์ นรต. ร่วมกับตำรวจ ล่วงละเมิดทางเพศลูกศิษย์ คาสนามรักบี้

[![เพจดังแฉ อาจารย์ นรต. ร่วมกับตำรวจ ล่วงละเมิดทางเพศลูกศิษย์ คาสนามรักบี้](https://www.khaosod.co.th/wpapp/uploads/2024/11/police-15.jpg "เพจดังแฉ อาจารย์ นรต. ร่วมกับตำรวจ ล่วงละเมิดทางเพศลูกศิษย์ คาสนามรักบี้")](https://www.khaosod.co.th/wpapp/uploads/2024/11/police-15.jpg)

**แฟนเพจ บิ๊กเกรียน แฉ อาจารย์ นรต. จับมือเพื่อนตำรวจ ล่วงละเมิดทางเพศลูกศิษย์ พบเหยื่อเพียบ แฉเพิ่มตำรวจชั้นผู้ใหญ่ช่วยกันปกปิดเรื่อง**

แฟนเพจเฟซบุ๊ก “บิ๊กเกรียน” ซึ่งมีผู้ติดตามกว่า 3.2 แสนคน ได้เปิดเผยเรื่องราวร้องทุกข์จาก นักเรียนนายร้อยตำรวจ (นรต.) รายหนึ่ง อ้างว่า ถูกอาจารย์ในโรงเรียนนายร้อยตำรวจสามพราน และเจ้าหน้าที่ตำรวจสังกัดนครบาล ล่วงละเมิดทางเพศ พร้อมย้ำว่าไม่ใช่รายแรกที่ถูกกระทำลักษณะเช่นนี้ มีผู้เสียหายอีกหลายราย

โดยทางเพจได้เผยภาพบทสนทนา ซึ่งเป็นลักษณะการเขียนรายงานผู้บังคับบัญชาว่า เหตุเกิดที่บริเวณห้องล็อกเกอร์รูม รักบี้ และ อัศจรรย์สนามรักบี้

วันที่ 16 พ.ย. ที่ผ่านมา เวลาประมาณ 22.30 น. ถึงเวลา 01.00 น. วันที่ 17 พ.ย. โดยได้รับแจ้งจากนักเรียนนายร้อยตำรวจ (นรต.) สังกัด มว.6 ร้อย 1 ปค.1 ว่าขณะที่กำลังปฏิบัติหน้าที่เวรยามประจำจุดกองแพทย์ ผลัดที่ 2 จนถึงเวลาประมาณ 22.20 น. ได้มีชายไม่ทราบชื่อมาพูดคุยกับตนโดยอ้างว่าเป็น นรต. รุ่นที่ 66 พร้อมเพื่อน เข้ามาสอบถามกับตนว่า “นักเรียนอยากทานอะไรไหมจะซื้อมาให้”

จากนั้นได้นัดกับ นรต. เมื่อปฏิบัติหน้าที่เวรยามเสร็จเรียบร้อยแล้ว ในเวลาต่อมาให้ไปพบกับชายคนดังกล่าวที่บริเวณล็อกเกอร์รูม สนามรักบี้

เมื่อนักเรียนไปถึงที่นัดหมาย ทั้ง 2 คนได้นั่งรอนักเรียนอยู่ที่อัฒจันทร์สนามรักบี้ พร้อมบังคับให้นักเรียนดื่มโซจู 3 ขวดและเบียร์ 2 กระป๋อง เมื่อนักเรียนดื่มเสร็จ ให้นักเรียนลงไปยังห้องเก็บของล่างอัฒจันทร์และได้ให้นักเรียช่วยตัวเองต่อหน้า แต่นักเรียนไม่สำเร็จความใคร่ ทั้ง 2 จึงได้เข้ามาช่วยนักเรียน แต่ก็ไม่สำเร็จความใคร่ ต่อมาทั้ง 2 จึงได้นำนักเรียนขึ้นรถมาส่งที่กองร้อย

อย่างไรก็ตาม รายงานระบุเพิ่มว่า ก่อนหน้านี้ทราบว่ามีผู้เสียหายที่เป็นนักเรียนนายร้อยอีกจำนวนมาก แต่เรื่องเงียบไปไม่มีใครกล้ารายงาน

แฟนเพจดังกล่าวยังระบุอีกว่า เรื่องล่วงละเมิด​ นรต. ในรั้วสามพราน​นครปฐม เรื่องใหญ่มาก และไม่ใช่รายเดียวที่ถูกกระทำ แต่เรื่องกลับเงียบสนิท ​เพราะมีนายตำรวจปกครองบางคนสั่งหาต้นตอและให้ช่วยกันปกปิดเรื่อง พร้อมโพสต์ภาพแชตที่มีคำสั่งว่า “มีใครส่งต่อไหม รายงานเหตุ ที่รายงานให้ยกเลิกให้หมด ข้างบนรู้เพราะว่ามีคนส่งต่อ ให้ไปทำการยกเลิกให้หมด”

นอกจากนี้ยังเผยพฤติกรรมอาจารย์ ต.เต่า โรงเรียนนายร้อยสามพราน คนดังกล่าว เคยพิมพ์ข้อความส่งให้นักเรียนด้วยว่า “น้องชอบให้อาจารย์สอดสด หรือสอนออนไลน์ครับ”

