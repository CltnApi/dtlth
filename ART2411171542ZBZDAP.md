---
layout: post
code: "ART2411171542ZBZDAP"
origin_url: "https://www.khaosod.co.th/sports/news_9509811"
image: "https://github.com/user-attachments/assets/ec4e19b9-bfbc-42d4-aa15-312610581ebf"
title: "บันยายาเข้าที่ 1 สนามบาร์เซโลนา แต่แต้มรวมมาร์ตินแชมป์โลก โมโตจีพี หนแรก"
description: "ฟรานเชสโก บันยายา เข้าเส้นชัยอันดับ 1 สนามบาร์เซโลนา แต่แต้มไล่ตามไม่ทัน ส่งผลให้ ฆอร์เก มาร์ติน ผงาดแชมป์โลก โมโตจีพี เป็นสมัยแรก"
category: "SPORTS"
language: "th"
date: 2024-11-17T15:51:49.935Z
---

# บันยายาเข้าที่ 1 สนามบาร์เซโลนา แต่แต้มรวมมาร์ตินแชมป์โลก โมโตจีพี หนแรก

[![บันยายาเข้าที่ 1 สนามบาร์เซโลนา แต่แต้มรวมมาร์ตินแชมป์โลก โมโตจีพี หนแรก](https://www.khaosod.co.th/wpapp/uploads/2024/11/2024-11-17T150029Z_1182723223_UP1EKBH15ORNV_RTRMADP_3_MOTOR-MOTOGP-BARCELONA.jpg "บันยายาเข้าที่ 1 สนามบาร์เซโลนา แต่แต้มรวมมาร์ตินแชมป์โลก โมโตจีพี หนแรก")](https://www.khaosod.co.th/wpapp/uploads/2024/11/2024-11-17T150029Z_1182723223_UP1EKBH15ORNV_RTRMADP_3_MOTOR-MOTOGP-BARCELONA.jpg)

การแข่งขันรถจักรยานยนต์ทางเรียบชิงแชมป์โลก โมโตจีพี 2024 เมื่อวันที่ 17 พฤศจิกายน รายการโซลิดาริตี กรังด์ปรีซ์ ที่เมืองบาร์เซโลนา ของสเปน ซึ่งเป็นสนามที่ 20 และสนามสุดท้ายของฤดูกาล โดยย้ายสนามมาจากเมืองบาเลนเซียที่ได้รับผลกระทบจากภัยน้ำท่วม

ไฮไลต์ของสนามนี้อยู่ที่การชิงตำแหน่งแชมป์โลกระหว่าง ฆอร์เก มาร์ติน รองแชมป์โลกปี 2023 จากสเปน ในสังกัดปริมา ปรามัก เรซซิง ผู้มีคะแนนนำอันดับ 1 กับฟรานเชสโก บันยายา แชมป์โลก 2 สมัยซ้อนจากอิตาลี ในสังกัดดูคาติ เลโนโว ทีม ซึ่งคะแนนรวมอยู่อันดับ 2

ผลปรากฏว่าบันยายาผงาดเข้าเส้นชัยอันดับ 1 ด้วยเวลา 40 นาที 24.740 วินาที โดยมาร์ตินได้อันดับ 3 ตามหลัง 3.810 วินาที ขณะที่อันดับ 2 เป็นของ มาร์ก มาร์เกซ เจ้าของแชมป์โลก 6 สมัยชาวสเปน ในสังกัดเกรซินี เรซซิง โมโตจีพี ตามหลังบันยายา 1.474 วินาที

อย่างไรก็ตาม คะแนนรวมมาร์ตินยังคงเป็นอันดับ 1 (508 คะแนน) ส่งผลให้เจ้าตัวได้แชมป์โลกโมโตจีพีหนแรกในอาชีพ เฉือนชนะบันยายาที่เป็นอันดับ 2 (498 คะแนน) ด้วยช่องห่างเพียง 10 แต้มเท่านั้น

ส่วนการชิงอันดับ 3 ก็เป็นศึกระหว่างสเปน-อิตาลีเช่นกัน โดยเป็นมาร์เกซ (392 คะแนน) คว้าอันดับ 3 เฉือนชนะอันดับ 4 เอเนีย บาสเตียนินี จากอิตาลี ที่อยู่สังกัดเดียวกับบันยายา (386 คะแนน) เพียงแค่ 6 แต้ม