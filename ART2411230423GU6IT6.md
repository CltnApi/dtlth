---
layout: post
code: "ART2411230423GU6IT6"
origin_url: "https://www.khaosod.co.th/breaking-news/news_9517862"
image: "https://github.com/user-attachments/assets/d7342734-bd8a-41f4-8477-e157b1b1ad92"
title: "เตรียมเรียก “เอกสายไหม” สอบปากคำอีกครั้ง พบคำให้การขัดแย้งพยานหลายส่วน"
description: "ตำรวจสอบสวนกลาง เตรียมเรียก “เอกสายไหม” สอบปากคำอีกครั้ง พบคำให้การขัดแย้งพยานหลายส่วน โดยเฉพาะปมที่ไปที่มาข้อมูลมั่วโยกสินทรัพย์ดิจิทัลบอสดิไอคอน 8 พันล้าน"
category: "HOT_NEWS"
language: "th"
date: 2024-11-23T05:02:12.390Z
---

# เตรียมเรียก “เอกสายไหม” สอบปากคำอีกครั้ง พบคำให้การขัดแย้งพยานหลายส่วน

[![เตรียมเรียก “เอกสายไหม” สอบปากคำอีกครั้ง พบคำให้การขัดแย้งพยานหลายส่วน](https://www.khaosod.co.th/wpapp/uploads/2024/11/aeksaimaiagain2311679998.jpg "เตรียมเรียก “เอกสายไหม” สอบปากคำอีกครั้ง พบคำให้การขัดแย้งพยานหลายส่วน")](https://www.khaosod.co.th/wpapp/uploads/2024/11/aeksaimaiagain2311679998.jpg)

ตำรวจสอบสวนกลาง เตรียมเรียก “เอกสายไหม” สอบปากคำอีกครั้ง หลังพบคำให้การขัดแย้งพยานบุคคลหลายส่วน โดยเฉพาะปมที่ไปที่มาข้อมูลมั่วโยกสินทรัพย์ดิจิทัลบอสดิไอคอน 8 พันล้าน

เมื่อวันที่ 23 พ.ย.67 พล.ต.ต.จรูญเกียรติ ปานแก้ว รอง ผบช.ก.กล่าวถึงความคืบหน้ากรณี นายเอกภพ เหลืองประเสริฐ ผู้ก่อตั้งเพจสายไหมต้องรอด เข้ามอบตัวสู้คดีโพสต์ข้อมูลเท็จดิไอคอนว่า ในส่วนของขั้นตอนหลังจากนี้ทางชุดคลี่คลายคดี จะเร่งดำเนินการตรวจสอบข้อเท็จจริง และสืบหาพยานหลักฐานเพิ่มเติม เพื่อนำมาประกอบสำนวนให้มีความแน่นหนามากขึ้น

_“ยืนยันว่าเจ้าหน้าที่ดำเนินการตามขั้นตอนกฎหมาย ผิดถูกว่าไปตามพยานหลักฐานและข้อเท็จจริง จากหลักฐานที่มีอยู่ค่อนข้างแน่ชัดว่าเจ้าตัวได้โพสต์ข้อมูลเท็จเกี่ยวกับคดีดิไอคอนจริง โดยเฉพาะข้อมูลเกี่ยวกับการโยกย้ายสินทรัพย์สกุลเงินดิจิทัล ซึ่งเราเก็บพยานหลักฐานต่างๆเหล่านี้ไว้หมดแล้ว”_

ผู้สื่อข่าวรายงานว่า ในส่วนของคำให้การของ นายเอกภพ ต่อพนักงานสอบสวน กก.3 บก.ปอท. เมื่อวานที่ผ่านมา เบื้องต้นเจ้าตัวยังคงให้การปฏิเสธ อ้างว่าข้อมูลที่นำไปโพสต์ในสื่อสังคมออนไลน์เป็นข้อมูลที่ได้รับจากพยาน ซึ่งไม่ทราบว่าเป็นข้อมูลเท็จ และไม่ได้มีเจตนาจะทำให้สังคมเกิดความสับสน รวมไปถึงสร้างความเสียหายให้กับหน่วยงานรัฐต่างๆ

**_ทั้งนี้ จากการคำให้การของนายเอกภพ พบว่า มีหลายส่วนที่ขัดแย้งกับคำให้การของพยานบุคคลที่นายเอกภพให้การพาดพิงถึง โดยเฉพาะคำให้การในส่วนของข้อมูลการโยกย้ายสินทรัพย์สกุลเงินดิจิทัล ซึ่งพยานบุคคลดังกล่าวยืนยันว่า ในระหว่างที่พูดคุยกับนายเอกภพ ไม่มีการบ่งชี้ หรือ ระบุชัดเจนว่า การทำธุรกรรมโยกย้ายเงินดิจิทัล มูลค่ากว่า 8 พันล้านบาท นั้นเป็นของผู้ต้องหาเครือข่ายดิไอคอน_**

[![](https://www.khaosod.co.th/wpapp/uploads/2024/11/aeksaimaiagain2311671.jpg)](https://www.khaosod.co.th/wpapp/uploads/2024/11/aeksaimaiagain2311671.jpg)

_โดยคำให้การของพยานบุคคลยังยืนยันว่า_ ข้อมูลเงินดิจิทัลดังกล่าว เป็นเพียงข้อสันนิษฐานจากข้อมูลที่หาได้จากสื่อสาธารณะ ตามที่นายเอกภพ เรียกร้องให้พยานบุคคลช่วยหาข้อมูลมาให้ ก่อนที่สุดท้ายจะไม่สามารถยืนยันได้ว่าข้อมูลนั้นสอดคล้องหรือเกี่ยวข้องกับดิไอคอน เพราะเป็นเพียงข้อมูล transaction ที่ใหญ่ที่สุดของกระดานซื้อขายรวมในวันที่บอสทั้ง 18 คนโดนจับกุม แต่นายเอกภพ กลับนำข้อมูลดังกล่าวไปเชื่อมโยงเรื่องราวเองแล้วนำไปโพสต์ลงเพจเฟซบุ๊ก

อย่างไรก็ตามจากคำให้การของนายเอกภพ ที่ขัดแย้งกับพยานบุคคลต่างๆ และ หลักฐานอีกหลายอย่าง ทางพนักงานสอบสวน บก.ปอท. จึงจำเป็นที่อาจจะต้องมีการเสนอเรื่องไปที่คณะทำงานตรวจสอบคดีดิไอคอน บช.ก. ซึ่งนำโดย พล.ต.ต.จรูญเกียรติ ปานแก้ว รอง ผบช.ก. เพื่อพิจารณาเชิญตัว นายเอกภพ มาให้ปากคำเพิ่มเติมกับพนักงานสอบสวนอีกครั้ง