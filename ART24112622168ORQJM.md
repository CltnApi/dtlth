---
layout: post
code: "ART24112622168ORQJM"
origin_url: "https://www.khaosod.co.th/sports/news_9522748"
image: "https://github.com/user-attachments/assets/27719435-157e-442f-9e96-158cdfd3b80e"
title: "บาเยิร์นเฉือนชัยเปแอสเช - แมนฯ ซิตี้บู่อีกนำ 3 ลูกแต่จบเจ๊ายูฟ่า แชมเปียนส์ ลีก"
description: "บาเยิร์น มิวนิก เฉือนชัยปารีส แซงต์ แชร์กแมง ขณะที่แมนเชสเตอร์ ซิตี้ อาการยังน่าห่วงนำคู่แข่ง 3 ลูก โดนตีเสมอเฉยในแมตช์รอบลีกของศึกยูฟ่า แชมเปียนส์ ลีก"
category: "SPORTS"
language: "th"
date: 2024-11-26T22:46:27.285Z
---

# บาเยิร์นเฉือนชัยเปแอสเช - แมนฯ ซิตี้บู่อีกนำ 3 ลูกแต่จบเจ๊ายูฟ่า แชมเปียนส์ ลีก

[![บาเยิร์นเฉือนชัยเปแอสเช - แมนฯ ซิตี้บู่อีกนำ 3 ลูกแต่จบเจ๊ายูฟ่า แชมเปียนส์ ลีก](https://www.khaosod.co.th/wpapp/uploads/2024/11/AP24331748453357.jpg "บาเยิร์นเฉือนชัยเปแอสเช - แมนฯ ซิตี้บู่อีกนำ 3 ลูกแต่จบเจ๊ายูฟ่า แชมเปียนส์ ลีก")](https://www.khaosod.co.th/wpapp/uploads/2024/11/AP24331748453357.jpg)

การแข่งขันฟุตบอลยูฟ่า แชมเปียนส์ ลีก 2024-25 รอบลีก เมื่อวันที่ 26 พฤศจิกายน “เสือใต้”บาเยิร์น มิวนิก จากเยอรมนี เปิดสนามอัลลิอันซ์ อารีนา รับการมาเยือนของปารีส แซงต์ แชร์กแมง จากฝรั่งเศส

เกมนี้เจ้าบ้านส่ง แฮร์รี เคน, จามาล มูเซียลา, ลีรอย ซาเน ลงสนาม ขณะที่ทีมเยือนนำโดย อุสมาน เดมเบเล, บราดเลย์ บาร์กโกลา, วาร์เรน ซาอีร์-เอเมอรี

เริ่มเกมมา 7 นาที บาเยิร์นสบโอกาสทอง โยซัว คิมมิช งัดบอลลอยข้ามแนวรับให้ จามาล มูเซียลา รอรับแบบโล่งๆ ในเขตโทษแล้วสับไกยิง มัตวีย์ ซาโฟนอฟ ยังดักทางถูกเซฟไว้ได้เหลือเชื่อ

นาที 12 โอกาสเป็นของบาเยิร์นอีกครั้ง คอนราด ไลเมอร์ ไหลบอลเข้าพื้นที่เขตโทษด้านขวาให้ ลีรอย ซาเน สับไกยิงด้วยซ้าย มัตวีย์ ซาโฟนอฟ รับกระฉอกก่อนที่ลูกจะถูกเคลียร์ทิ้งไป

นาที 32 อุสมาน เดมเบเล ได้บอลแล้วเลี้ยงจี้เข้าพื้นที่ด้านขวาของเขตโทษ ก่อนล็อกหนีกองหลังแล้วสับไกยิง มานูเอล นอยเออร์ เซฟไว้ไม่ให้เปแอสเชได้ประตู

นาที 38 บาเยิร์นได้ลูกเตะมุมฝั่งซ้าย โยซัว คิมมิช เปิดเข้ากลางแล้วผู้รักษาประตูรับหลุดมือ บอลมาเข้าทาง คิม มิน-แจ โหม่งเผาขนตุงตาข่าย เจ้าบ้านนำ 1-0 และจบครึ่งแรกด้วยสกอร์นี้

ครึ่งหลังนาที 56 อุสมาน เดมเบเล ไปเสียบใส่ อัลฟอนโซ เดวีส์ ในจังหวะที่อีกฝ่ายกำลังจะโต้กลับเร็ว ผู้ตัดสินจึงแจกใบเหลืองที่ 2 เป็นใบแดงไล่เดมเบเลออกจากสนาม เปแอสเชเหลือผู้เล่น 10 คน

นาที 74 อัลฟอนโซ เดวีส์ พาบอลบุกขึ้นมาแล้วจ่ายให้ จามาล มูเซียลา ยิงจากบริเวณเส้นหน้าเขตโทษมัตวีย์ ซาโฟนอฟ ปัดโดนปลายนิ้วเปลี่ยนทางบอลไปชนเสา บาเยิร์นพลาดได้ประตูเพิ่มอย่างไม่น่าเชื่อ แต่จบเกม “เสือใต้” ก็ยังชนะอยู่ดี 1-0

ผ่านไป 5 นัดเท่ากัน บาเยิร์นเก็บเพิ่มเป็น 9 คะแนน ขยับขึ้นมาอันดับ 11 ซึ่งเป็นพื้นที่เพลย์ออฟ ส่วนเปแอสเชมี 4 คะแนน รั้งอันดับ 26 ซึ่งอยู่ในพื้นที่ตกรอบ

(REUTERS/Hannah Mckay)

ทางด้าน “เรือใบสีฟ้า”แมนเชสเตอร์ ซิตี้ จากอังกฤษ ฟอร์มยังดิ่งเหวไม่เลิก หลังเปิดสนามเอติฮัด สเตเดียม ทำได้เพียงเสมอเฟเยนูร์ด จากเนเธอร์แลนด์ 3-3 ส่งผลให้แมนฯ ซิตี้ไม่ชนะใครติดกันเป็นนัดที่ 6 รวมทุกรายการ จากที่ก่อนหน้านี้แพ้ 5 นัดต่อเนื่อง

เจ้าบ้านนำก่อนถึง 3 ประตูจาก เออร์ลิง ฮาลันด์ นาที 44 (จุดโทษ) และ 53, อิลคาย กุนโดกัน นาที 50 แต่ทีมเยือนไล่ตีเสมอจาก อานิส ฮัดจ์ มุสซา นาที 75, ซานติอาโก คิเมเนซ นาที 82, ดาวิด ฮานส์โก นาที 89

หลังผ่านไป 5 นัด แมนฯ ซิตี้มี 8 คะแนน อยู่อันดับ 15 ขณะที่เฟเยนูร์ดเก็บไป 7 คะแนน ยึดอันดับ 20 ทั้งคู่อยู่ในพื้นที่เพลย์ออฟ

ผลคู่อื่น สโลวาน บราติสลาวา (สโลวะเกีย) แพ้ เอซี มิลาน (อิตาลี) 2-3, สปาร์ตา ปราก (สาธารณรัฐเช็ก) แพ้ แอตเลติโก มาดริด (สเปน) 0-6, สปอร์ติง ลิสบอน (โปรตุเกส) แพ้ อาร์เซนอล (อังกฤษ) 1-5, บาร์เซโลนา (สเปน) ชนะ แบรสต์ (ฝรั่งเศส) 3-0

อินเตอร์ มิลาน (อิตาลี) ชนะ ไลป์ซิก (เยอรมนี) 1-0, ไบเออร์ เลเวอร์คูเซน (เยอรมนี) ชนะ เรดบูลล์ ซัลซ์บวร์ก (ออสเตรีย) 5-0, ยัง บอยส์ (สวิตเซอร์แลนด์) แพ้ อตาลันตา (อิตาลี) 1-6

**อันดับบนคะแนน 8 อันดับแรก (โควต้าเข้ารอบทันที)**

1\. อินเตอร์ มิลาน (ลงสนาม 5 นัด – 13 คะแนน)

2\. บาร์เซโลนา (ลงสนาม 5 นัด – 12 คะแนน)

3\. ลิเวอร์พูล (ลงสนาม 4 นัด – 12 คะแนน)

4\. อตาลันตา (ลงสนาม 5 นัด – 11 คะแนน)

5\. ไบเออร์ เลเวอร์คูเซน (ลงสนาม 5 นัด – 10 คะแนน)

6\. โมนาโก (ลงสนาม 4 นัด – 10 คะแนน)

7\. อาร์เซนอล (ลงสนาม 5 นัด – 10 คะแนน)

8\. สปอร์ติง ลิสบอน (ลงสนาม 5 นัด – 10 คะแนน)