---
layout: post
code: "ART2411220806QGWQ77"
origin_url: "https://www.khaosod.co.th/entertainment/news_9515237"
image: "https://github.com/user-attachments/assets/abddee96-7cb7-4bb4-824e-30a42bb4f9f5"
title: "เสาร์สด - ‘ฮาน่า-แอนน่า’สุดเดือด! เชือดเฉือนอารมณ์‘เล่ห์มยุรา’"
description: "ช่อง 7HD เสิร์ฟละครดราม่า “เล่ห์มยุรา” บทประพันธ์จากปลายปากาของ ชูวงศ์ ฉายะจินดา บทโทรทัศน์ ตุณย์ ควบคุมการผลิตโดยผู้จัด ‘อี๊ฟ’ พุทธธิดา ศิระฉายา"
category: "ENTERTAINMENT"
language: "th"
date: 2024-11-22T08:47:30.975Z
---

# เสาร์สด - ‘ฮาน่า-แอนน่า’สุดเดือด! เชือดเฉือนอารมณ์‘เล่ห์มยุรา’

[![เสาร์สด - ‘ฮาน่า-แอนน่า’สุดเดือด! เชือดเฉือนอารมณ์‘เล่ห์มยุรา’](https://www.khaosod.co.th/wpapp/uploads/2024/11/dddd-3-scaled.jpg "เสาร์สด - ‘ฮาน่า-แอนน่า’สุดเดือด! เชือดเฉือนอารมณ์‘เล่ห์มยุรา’")](https://www.khaosod.co.th/wpapp/uploads/2024/11/dddd-3-scaled.jpg)

ช่อง 7HD เสิร์ฟละครดราม่า **“เล่ห์มยุรา”** บทประพันธ์จากปลายปากาของ **ชูวงศ์ ฉายะจินดา** บทโทรทัศน์ **ตุณย์** ควบคุมการผลิตโดยผู้จัด **‘อี๊ฟ’ พุทธธิดา ศิระฉายา** จากค่าย สกาย เอ็นเทอร์เทนเมนท์ ผลงานการกำกับการแสดงของ **ชัชวาล ศาสวัตกลูน**

![เสาร์สด](https://www.khaosod.co.th/wpapp/uploads/2024/11/d07-2-696x392.jpg)

พบการเชือดเฉือนบทบาทระหว่างนางเอกสาวมากความสามารถ **‘ฮาน่า ลีวิส’** ที่สวมบท **‘อุรัจวสี’** หรือ **‘อุ๊’** กับนางเอกสาวรุ่นน้อง **‘แอนน่า กลึคส์’** ที่รับบท **‘อินทุอร’** หรือ ‘**อลิซ’** ผ่านเกมการแก้แค้น ที่มีพระเอกหนุ่มเจ้าบทบาท **‘บูม’ กิตตน์ก้อง ขำกฤษ** ในบท **‘ราเมศร’** ผู้ตกเป็นเหยื่อการแก้แค้น ร่วมด้วย **‘เมฆ’ จุติ จำเริญเกตุประทีป** ในบท **‘ทินกร’** หนุ่มแสนดีที่ยอมทำทุกอย่างเพื่อผู้หญิงที่เขาแอบรัก

![เสาร์สด](https://www.khaosod.co.th/wpapp/uploads/2024/11/5d0-696x392.jpg)

![เสาร์สด](https://www.khaosod.co.th/wpapp/uploads/2024/11/d14-1-696x392.jpg)

นอกจากนี้ยังมีนักแสดงคุณภาพร่วมแสดง อาทิ **ริญญารัตน์ วัชรโรจน์สิริ (กมลชนก), นิคิต้า กรรณเกตุ (เบญจพัตร), แอนด์ดรูว์ กรเศก (รัฐกร), ศิริพิชญ์ วิมลโนช (เสาวนีย์), ภารดี วงษ์สวัสดิ์ (กรองแก้ว), นฤมล พงษ์สุภาพ (รุ้งมาศ), สุเชาว์ พงษ์วิไล (ประจักษ์), เบญจสิริ วัฒนา (มลวิภา), สมมาตร ไพรหิรัญ (โอฬาร), จิรกิตติ์ สุวรรณภาพ (มนัส)** ฯลฯ

ADVERTISEMENT

![เสาร์สด](https://www.khaosod.co.th/wpapp/uploads/2024/11/d28-696x464.jpg)

**“เล่ห์มยุรา”** เกิดจากเรื่องราวปมในอดีตและความเข้าใจผิด ก่อเกิดเป็นความขัดแย้งระหว่าง **อุ๊ อุรัจวสี (ฮาน่า)** ญาติผู้พี่ สาวมั่นผู้เพียบพร้อม ซึ่งมี **ราเมศร (กิตตน์ก้อง)** เป็นคนรักหนุ่มแสนดี อีกหนึ่งคือ **อลิซ อินทุอร (แอนน่า)** ญาติผู้น้อง สาวนักเรียนนอกผู้สูญเสียแม่และถูกปลูกฝังความแค้นมาตั้งแต่เด็ก โดยมี **ทินกร (จุติ)** ชายหนุ่มที่พร้อมยอมทำทุกอย่างเพื่อให้เธออยู่ข้างกาย พบเรื่องราวเกมการแก้แค้นสุดเข้มข้น ที่ไม่ได้มีแต่เรื่องการแย่งชิงผู้ชาย แต่ยังเป็นเรื่องราวของผู้หญิง 2 คน คนหนึ่งเติบโตมาอย่างโหยหาความรัก และอีกคนหนึ่ง ที่กว่าจะเห็นคุณค่าของรักที่มีอยู่ ก็เกือบสายเกินไป รวมทั้งการหักมุมเรื่องราวสุดพลิกที่คาดไม่ถึง

![เสาร์สด](https://www.khaosod.co.th/wpapp/uploads/2024/11/d03-1-696x392.jpg)

**‘ฮาน่า’** ผู้รับบท **‘อุรัจวสี’** เผยว่า “ตั้งแต่ทีเซอร์ออกอากาศก็มีฟีดแบ็กกลับมาทันทีเลยค่ะ ส่วนใหญ่แฟนละครจะทักเข้ามาบอกว่ารอดูบทบาท อุรัจวสี หรือว่า อุ๊ ที่เราเล่น เพราะยังไม่เคยเห็นเราในลุกส์นี้มาก่อน อุ๊เป็นคนที่มั่นใจในตัวเองมากๆ คิดว่าเราได้ทุกอย่าง ซึ่งความมั่นใจเกินไป บางทีก็ทำให้เกิดปัญหาได้ รวมถึงการที่เป็นคนไม่ยอมคน คือไม่ทำร้ายคนอื่นก่อน แต่ถ้าใครมาทำร้ายก็ไม่ยอม

![เสาร์สด](https://www.khaosod.co.th/wpapp/uploads/2024/11/d10-696x392.jpg)

เรื่องนี้จะต้องปะทะกับแอนน่าตลอด ซึ่งในละครจะเป็นคนที่คอยยั่วยุอารมณ์ทำให้อุ๊โกรธตลอด แต่เบื้องหลังการทำงานน้องเป็นคนน่ารัก และตั้งใจมากๆ ส่วนพี่บูม เราเคยร่วมงานกันมาก่อนแล้ว วันนี้พอมาเจอกัน สบายๆ เลยค่ะ ฮาน่าเชื่อว่าละครเรื่องนี้ น่าจะเป็นละครอีกเรื่อง ที่ได้เห็นบทบาทใหม่ๆ ที่ฮาน่าเล่น อาจจะดูร้าย แต่ทุกอย่างมีที่มาที่ไป ฝากทุกคนติดตามด้วยนะคะ”

![เสาร์สด](https://www.khaosod.co.th/wpapp/uploads/2024/11/d02-1-696x392.jpg)

ขณะที่ **‘แอนน่า’** เปิดใจว่า “แฟนคลับค่อนข้างเซอร์ไพรส์กับคาแร็กเตอร์ใหม่ของแอนน่าในเรื่องนี้ คือ อลิซ หรือ อินทุอร เป็นคนเอาแต่ใจตัวเอง ภายนอกจะดูเก่ง ดูเข้มแข็ง แต่ลึกๆ ซ่อนความอ่อนแอเอาไว้ เพราะมีแผลในใจ ทำให้สร้างเกราะป้องกันตัวเองเอาไว้ เป็นตัวละครที่เราทำการบ้านหนักมากค่ะ ต้องทำความเข้าใจตั้งแต่กระบวนการความคิดของเขา การเลี้ยงดู การเติบโตมา เพื่อให้สามารถเป็นตัวละครได้ดีที่สุด

![เสาร์สด](https://www.khaosod.co.th/wpapp/uploads/2024/11/d04-1-696x392.jpg)

ส่วนการที่ต้องปะทะกับพี่ฮาน่า เบื้องหน้าอาจจะเห็นว่าเราเชือดเฉือนกันสุดๆ แต่เบื้องหลังพี่ฮาน่าเป็นกันเองมากๆ คอยแนะนำทุกอย่าง ทั้งเรื่องการดูแลตัวเอง และการทำงาน รวมถึงพี่บูมและพี่เมฆ 2 คนนี้คือขั้นกว่าของคำว่าเป็นกันเอง พี่บูมจะเป็นคนที่ทำให้ทุกคนยิ้มค่ะ เขาจะมีมุกตลกมาเล่นทุกวัน ตอนนี้ละครออกอากาศแล้ว แอนน่าอยากชวนให้ทุกคนติดตามชมนะคะ เชื่อว่าจะเป็นละครที่เข้มข้นและสนุกแน่นอนค่ะ”

![เสาร์สด](https://www.khaosod.co.th/wpapp/uploads/2024/11/d12-1-696x392.jpg)

**พบการปะทะอารมณ์กับเกมแค้นที่พร้อมปะทุความเดือดทุกเมื่อ ในละคร “เล่ห์มยุรา” ทุกวันพุธ-พฤหัสบดี เวลา 20.30 น. ชมสดทางช่อง 7HD กด 35 และรับชมย้อนหลัง เวลา 22.30 น. บนแอป iQIYI (อ้ายฉีอี้) และเว็บ iQ.com**