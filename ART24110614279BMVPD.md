---
layout: post
code: "ART24110614279BMVPD"
origin_url: "https://www.khaosod.co.th/breaking-news/news_9493661"
image: "https://github.com/user-attachments/assets/e7223674-bc23-462f-9301-e675a499f4d5"
title: "แผงกันฝุ่นร่วงชั้น6 ทำคนงานก่อสร้างคอนโดพลาด ถูกเหล็กเส้นตอม่อเสียบ เจ็บ 6 ราย"
description: "แผงกันฝุ่นร่วงชั้น6 ทำคนงานก่อสร้างคอนโดพลาด ถูกเหล็กเส้นตอม่อเสียบเจ็บ 6 ราย สาหัส 4 ราย ตัวแทนโครงการฯคาดน่าจะสื่อสารผิดพลาด สั่งหยุดชั่วคราว "
category: "HOT_NEWS"
language: "th"
date: 2024-11-06T14:32:52.109Z
---

# แผงกันฝุ่นร่วงชั้น6 ทำคนงานก่อสร้างคอนโดพลาด ถูกเหล็กเส้นตอม่อเสียบ เจ็บ 6 ราย

[![แผงกันฝุ่นร่วงชั้น6 ทำคนงานก่อสร้างคอนโดพลาด ถูกเหล็กเส้นตอม่อเสียบ เจ็บ 6 ราย](https://www.khaosod.co.th/wpapp/uploads/2024/11/condosamsen2.jpg "แผงกันฝุ่นร่วงชั้น6 ทำคนงานก่อสร้างคอนโดพลาด ถูกเหล็กเส้นตอม่อเสียบ เจ็บ 6 ราย")](https://www.khaosod.co.th/wpapp/uploads/2024/11/condosamsen2.jpg)

**แผงกันฝุ่นร่วงชั้น6 ทำคนงานก่อสร้างคอนโดพลาด ถูกเหล็กเส้นตอม่อเสียบเจ็บ 6 ราย สาหัส 4 ราย ตัวแทนโครงการฯคาดน่าจะสื่อสารผิดพลาด สั่งหยุดชั่วคราว**

เมื่อเวลา 18.30 น.วันที่ 6 พ.ย.2567 ร.ต.อ.สมบัติ แสงมณี รอง สว.(สอบสวน) สน.สามเสน รับแจ้งเหตุโครงเหล็กไซต์งานก่อสร้างถล่มมีผู้บาดเจ็บหลายราย บริเวณสถานที่ก่อสร้างคอนโดมิเนียม ซอยงสามเสน24 ถนนสามเสน แขวงถนนนครไชยศรี เขตดุสิต กทม. จึงรายงานผู้บังคับบัญชาทราบก่อนรุดไปตรวจสอบพร้อม พ.ต.อ.นิพนธ์ นิธิการุณย์เลิศ ผกก.สน.สามเสน แพทย์ รพ.วชิรพยาบาล และอาสามูลนิธิร่วมกตัญญู

ที่เกิดเหตุเป็นไซต์งานก่อสร้างของคอนโดซึ่งอยู่ระหว่างก่อสร้าง พบโครงเหล็กของแผงป้องกันฝุ่น ของอาคารถล่มลงมา พบผู้บาดเจ็บทั้งหมด 6 ราย ทั้งหมดเป็นคนงานก่อสร้าง มี 1 ราย ถูกเหล็กเส้นตอม่ออาคารเสียบทะลุเข้าหน้าอก อาการสาหัส โดยคนงานในไซต์งานช่วยกันใช้อุปกรณ์ไฟตัดเหล็กออก และอาสาร่วมกตัญญูใช้อุปกรณ์ตัดถ่างช่วยเหลืออย่างทุลักทุเล โดยใช้เวลากว่า 40 นาที จนสามารถช่วยเหลือออกมาได้ ก่อนเร่งนำตัวส่ง รพ.ใกล้เคียง

ส่วนผู้บาดเจ็บอีก 5 ราย มีบาดเจ็บสาหัส 3 ราย และบาดเจ็บเล็กน้อยอีก 2 ราย เจ้าหน้าที่จึงเร่งนำตัวส่ง รพ.ไปก่อนหน้านี้ โดยทางเจ้าหน้าที่ไซต์งานไม่อนุญาตให้สื่อมวลชนเข้าไปด้านใน โดยให้สังเกตการณ์อยู่รอบนอกเท่านั้น

![](https://www.khaosod.co.th/wpapp/uploads/2024/11/1159347_0-696x392.jpg)

ด้าน นายทัศนัย จำปาเงิน ผู้ช่วยผู้จัดการส่วนความปลอดภัย ซึ่งเป็นตัวแทนจากโครงการก่อสร้าง เปิดเผยว่า เหตุการณ์ที่เกิดขึ้นไม่ใช่เหตุการณ์เครน หรือนั่งร้านพังถล่ม แต่สาเหตุเกิดจากแผงป้องกันฝุ่นหลุดร่วงจากชั้น 6 ซึ่งมีความสูงประมาณ 18 เมตร เกิดพังลงมา 3 แถว

โดยปกติแล้วจุดก่อสร้างดังกล่าวจะมีทีมงานของบริษัทรับเหมาก่อสร้างแห่งหนึ่งดูแล ประมาณ 10 คน ยืนยันที่ผ่านมาบริษัทรับเหมาแห่งนี้มีความชำนาญในการทำงาน แต่ทราบว่าในวันนี้มีการเปลี่ยนชุดทำงาน จึงคาดว่าสาเหตุอาจจะมาจากการสื่อสารที่ผิดพลาดระหว่างหัวหน้างาน และมีการส่งต่องานของชุดทำงานใหม่ ที่ได้มาเริ่มงานวันนี้เป็นวันแรก ตั้งแต่เวลาประมาณ 10.00 น. ก่อนจะมาเกิดเหตุขึ้นช่วงเวลาประมาณ 18.00 น.

นายทัศนัย กล่าวอีกว่า โดยหลังเกิดเหตุทางบริษัทฯ ได้สั่งยุติการก่อสร้างโครงการดังกล่าวเป็นการชั่วคราว และให้พนักงานเดินทางกลับทั้งหมดเพื่อให้หน่วยงานที่เกี่ยวข้อง อาทิ สำนักงานเขตดุสิต, สำนักงานป้องกันและบรรเทาสาธารณะ รวมถึงเจ้าหน้าที่ ตำรวจสน. สามเสน เข้าตรวจสอบหาสาเหตุของอุบัติเหตุดังกล่าวอย่างละเอียด ส่วนผู้ได้รับบาดเจ็บนั้นทางบริษัทมีสวัสดิการดูแลรักษาพยาบาลเบื้องต้นอยู่แล้ว และได้มีการนำส่งรักษาที่โรงพยาบาลใกล้เคียงเป็นที่เรียบร้อย