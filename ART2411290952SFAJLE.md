---
layout: post
code: "ART2411290952SFAJLE"
origin_url: "https://www.khaosod.co.th/breaking-news/news_9527609"
image: "https://github.com/user-attachments/assets/3dfae9a9-bb67-4fd0-b6e4-5b7a8e083525"
title: "ทนายเผย\"สามารถ\"ยอมจิบน้ำหวาน แต่ขออดข้าวจนกว่าจะได้รับความยุติธรรม จ่อยื่นอุทธรณ์ขอประกันตัว"
description: "ทนาย“สามารถ” เผยอาการล่าสุดหน้าซีด อ่อนเพลีย เจ้าตัวยอมจิบน้ำหวาน แต่ยังยึดมั่น ขออดข้าวจนกว่าจะได้รับความยุติธรรม จ่อยื่นอุทธรณ์ประกันตัว เตรียมโฉนด1.2 ล้าน-ขอติดกำไลEM  "
category: "HOT_NEWS"
language: "th"
date: 2024-11-29T10:07:15.895Z
---

# ทนายเผย"สามารถ"ยอมจิบน้ำหวาน แต่ขออดข้าวจนกว่าจะได้รับความยุติธรรม จ่อยื่นอุทธรณ์ขอประกันตัว

[![ทนายเผย"สามารถ"ยอมจิบน้ำหวาน แต่ขออดข้าวจนกว่าจะได้รับความยุติธรรม จ่อยื่นอุทธรณ์ขอประกันตัว](https://www.khaosod.co.th/wpapp/uploads/2024/11/samart2-3.jpg "ทนายเผย"สามารถ"ยอมจิบน้ำหวาน แต่ขออดข้าวจนกว่าจะได้รับความยุติธรรม จ่อยื่นอุทธรณ์ขอประกันตัว")](https://www.khaosod.co.th/wpapp/uploads/2024/11/samart2-3.jpg)

**ทนาย“สามารถ” เผยอาการล่าสุดหน้าซีด อ่อนเพลีย เจ้าตัวยอมจิบน้ำหวาน แต่ยังยึดมั่น ขออดข้าวจนกว่าจะได้รับความยุติธรรม จ่อยื่นอุทธรณ์ประกันตัว เตรียมโฉนด1.2 ล้าน-ขอติดกำไลEM**

เมื่อวันที่ 29 พ.ย.2567 ที่โรงพยาบาลกรมราชทัณฑ์ ร.อ.ธีรศานต์ แก้วสง ทนายความของนายสามารถ เจนชัยจิตรวนิช ได้เข้าเยี่ยมนายสามารถตั้งแต่เวลาประมาณ 09.00 น. ใช้เวลาเข้าเยี่ยมประมาณ 1 ชั่วโมง

โดยออกมาเปิดเผยหลังเข้าเยี่ยม ว่าได้พูดคุยกับนายสามารถ โดยเจ้าหน้าที่ราชทัณฑ์ต้องให้นายสามารถนั่งรถเข็นวีลแชร์มาพบ เนื่องจากอาการยังคงเหมือนกับเมื่อวาน แต่วันนี้มีภาวะน้ำตาลตก แพทย์ต้องให้จิบน้ำหวานตลอด แต่นายสามารถทานได้เพียงนิดหน่อย ส่วนอาหารและน้ำอื่นๆ นายสามารถยังคงอด ตามเจตนารมณ์อยู่

ทางครอบครัวของนายสามารถ ได้พยายามบอก และขอให้นายสามารถกินอาหารให้ได้เหมือนเดิม เพราะยิ่งสุขภาพถดถอย ก็ยิ่งทำให้การทำงาน การสู้คดีนั้นยากยิ่งขึ้น และถ้าวิกฤตถึงเสียชีวิตก็ไม่เป็นผลดี และมองว่าการเรียกร้องความอยุติธรรม ควรต้องมีชีวิตเหลืออยู่ เพื่อเรียกร้องความยุติธรรม

แต่นายสามารถยังยึดมั่นในอุดมการณ์ของตัวเอง ยังยืนยันว่า ยอมตายในคุกถ้าไม่ได้รับความเป็นธรรม และย้ำว่าสิ่งที่ทำไม่ได้เรียกร้องเพื่อตัวเอง แต่ยังรวมถึงผู้ต้องหารายอื่นที่อยู่ในสถานะเดียวกัน ทั้งนี้ทางทนายความอยากให้นายสามารถออกไปรักษาตัวยังโรงพยาบาลตามสิทธิ์ที่เคยรักษาไว้ แต่ทางรพ.ราชทัณฑ์ กลับมีความเห็นว่า นายสามารถควรกลับไปยังเรือนจำพิเศษกรุงเทพฯ เพราะกลัวกระแสสื่อกดดัน

ร.อ.ธีรศานต์ กล่าวอีกว่า ส่วนแนวทางการต่อสู้คดีฟอกเงิน ต้องไปดูความผิดมูลฐาน หากมันชัดก็สามารถดำเนินคดีได้ แต่ในคดีดิไอคอน ความผิดยังไม่มีการตัดสิน ฉะนั้นจะแจ้งข้อหาการฟอกเงินไม่ได้ ส่วนที่ดีเอสไออ้างว่าเป็นความผิดแชร์ลูกโซ่ เป็นเพียงคำให้การ หรือคำยืนยันจากเจ้าหน้าที่รัฐเท่านั้น อีกทั้งที่มีการคัดค้านการประกันตัว เพราะเกรงว่านายสามารถจะยุ่งเหยิงพยาน ทนายยืนยันว่าไม่ได้เป็นการยุ่งเหยิง เพราะเป็นคดีที่เกี่ยวการเงิน มีการอายัดบัญชีไว้หมดแล้ว ไม่สามารถโอนเงินเข้าออกได้

![](https://www.khaosod.co.th/wpapp/uploads/2024/11/S__634306572_0-696x392.jpg)

ทนายความนายสามารถ ยังกล่าวอีกว่า ส่วนเรื่องการหลบหนี ตามบันทึกการจับกุม ที่ สภ.แม่ยาว เป็นการมอบตัว แต่ DSI กลับไปยื่นคำร้องฝากขังว่า มีพฤติกรรมหลบหนี ซึ่งการไปเชียงรายมีพยานเป็นอดีตข้าราชการ อดีตรอง ผบ.ตร. อดีตสส. ร่วมไปด้วยที่พร้อมจะเป็นพยาน และวัดห้วยปลากั้งอยู่ไม่ไกลจากสนามบิน

ซึ่งหากจะหลบหนี มองว่าเชียงรายไม่เหมาะสม เพราะมีการเฝ้าระวังตามแนวชายแดนอย่างแน่นหนา และในวันดังกล่าวนายสามารถได้คุยกับ ผอ.กองคดีฟอกเงินทางอาญา กรมสอบสวนคดีพิเศษ ว่าทราบว่ามีการออกหมายจับ และยังมีการระบุในคลิปเสียงว่าจะเดินทางไปมอบตัว ส่วนจะมีการแพลนล่วงหน้าไว้หรือไม่ ตนทราบล่วงหน้าประมาณ 3-4 วัน เพราะถูกเชิญไปด้วย แต่ไม่ได้ไป เพราะติดธุระ และวันที่เดินทางก็คือช่วงเช้าของวันที่ 25 พ.ย.

ส่วนการไปทำบุญที่วัดห้วยปลากั้ง จะมีใบอนุโมทนาบุญหรือไม่ ประเด็นนี้ต้องดูเรื่องของเส้นเงิน แต่สิ่งที่สังคมกำลังพูดถึงคือ เรื่องของการหลบหนี ซึ่งหากวันนั้นมีประชาชน หรือพระเห็น ก็แสดงให้เห็นแล้วว่านายสามารถไม่ได้มีพฤติกรรมหลบหนี และนายสามารถก็เคยเดินทางมาทำบุญที่วัดนี้แล้ว ส่วนเมื่อถามว่าบอสพอล เคยโอนเงินทำบุญวัดนี้ด้วยหรือไม่ ตนเองตอบไม่ได้ และต้องไปเทียบช่วงเวลาการโอนเงินก่อน

![](https://www.khaosod.co.th/wpapp/uploads/2024/11/S__634306576_0-696x392.jpg)

ส่วนประเด็นเรื่องเอกสารการกู้ยืมเงิน และการทำบุญระหว่างนายสามารถกับบอสพอล ที่เจ้าหน้าที่ดีเอสไอตรวจพบภายในบ้านพักของนายสามารถ ระบุวันที่ 12 พ.ย.นั้น นายสามารถและบอสพอลมีการคืนเงินที่ยืมกัน ชดใช้กันหมดแล้ว ซึ่งประเด็นนี้มองว่า ทางบอสพอลให้เซ็นเพื่อไม่ให้เป็นการฟ้องร้องทางแพ่งต่อกัน ส่วนประเด็นดังกล่าวทาง DSI จะนำไปเป็นหลักฐานที่เกี่ยวข้องกับการฟอกเงินได้หรือไม่ขึ้นอยู่กับพนักงานสอบสวน

แต่เมื่อถามว่าการกู้ยืมเงินตั้งแต่ช่วงปี64 แต่ทำไมถึงมาเซ็นเมื่อ 12 พ.ย.67 นั้น ตนเองไม่ทราบว่าทำไม แต่ในกรณีแบบนี้ก็มีเยอะ ในกลุ่มเจ้าหนี้ลูกหนี้ ซึ่งหลายคนก็อาจจะมอง และคิดแบบนั้น แต่ส่วนตนมองว่า เป็นการตัดอำนาจเรื่องของการฟ้องแพ่งระหว่างกัน อีกทั้งช่วงปี64 นายสามารถไม่ได้มีตำแหน่งทางการเมือง เพราะมีราชกิจจานุเบกษา ให้นายสามารถออกจากตำแหน่ง กรรมการผู้ช่วยรัฐมนตรีกระทรวงยุติธรรม เมื่อวันที่ 1 พ.ค.64 ส่วนที่อยู่ในสังกัดพรรคนั่น ไม่ใช่ข้าราชการทางการเมือง เป็นเพียงสมาชิกพรรค

ร.อ.ธีรศานต์ ยังทิ้งท้ายอีกว่า คดีฟอกเงิน มีเส้นเงินอยู่ 2.5 ล้าน แต่ความเสียหายที่ดีเอสไอตั้งไว้คือ 2900 ล้าน ซึ่งหากดูปริมาณความเสียหายกับยอดเงินของฝั่งนายสามารถ เทียบกันไม่ได้เลย เพราะเจตนารมย์ของกฎหมายฟอกเงินคือ การรวบรวมเงินคืนผู้เสียหาย จึงมองว่าการทำคดีนี้ ไม่เป็นไปตามเจตนารมย์ของกฎหมาย

เพราะมาวิ่งตามเงินเล็กๆ ทั้งที่เงินใหญ่ๆก็มี ถึงเวลาหากคดีจบ ตัดสินจริง ผู้เสียหายก็ไม่รับการเยียวยา ขณะที่วันนี้ทีมทนายมีการไปที่ศาลอาญา รัชดา เพื่อยื่นคำร้องอุทธรณ์ขอปล่อยตัวชั่วคราวนายสามารถ โดยหลักฐานที่นำไปยื่นคือ หลักฐานการคุยกับ ผอ.กองคดีฟอกเงินทางอาญา เป็นคลิปเสียงยืนยันไม่ได้หลบหนี และจะไปมอบตัว และประวัติการรักษา ส่วนหลักทรัพย์ในครั้งนี้ที่ยื่นจะใช้เป็นโฉนดที่ดินมูลค่า 1.2 ล้านบาท พร้อมขอศาลติดกำไล EM