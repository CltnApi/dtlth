---
layout: post
code: "ART2411110536DJ2UXZ"
origin_url: "https://www.khaosod.co.th/sports/news_9499902"
image: "https://github.com/user-attachments/assets/43714f6e-c35f-4f03-9a9f-0837f4d0b1ab"
title: "ศิริพร นำทัพ 7 วินด์เซิร์ฟไทย ลุยศึกชิงแชมป์เอเชีย ที่จีน"
description: "วินด์เซิร์ฟไทย ส่ง 7 นักกีฬาร่วมศึกชิงแชมป์เอเชีย และเยาวชน-ยุวชนชิงแชมป์เอเชีย ที่จีน นำโดย ศิริพร แก้วดวงงาม ดาวดังทีมชาติไทย"
category: "SPORTS"
language: "th"
date: 2024-11-11T05:41:11.599Z
---

# ศิริพร นำทัพ 7 วินด์เซิร์ฟไทย ลุยศึกชิงแชมป์เอเชีย ที่จีน

[![ศิริพร นำทัพ 7 วินด์เซิร์ฟไทย ลุยศึกชิงแชมป์เอเชีย ที่จีน](https://www.khaosod.co.th/wpapp/uploads/2024/11/nmj.jpg "ศิริพร นำทัพ 7 วินด์เซิร์ฟไทย ลุยศึกชิงแชมป์เอเชีย ที่จีน")](https://www.khaosod.co.th/wpapp/uploads/2024/11/nmj.jpg)

นายพัฒนา บุญสวัสดิ์ เลขาธิการสมาคมกีฬาวินด์เซิร์ฟแห่งประเทศไทย เปิดเผยว่า สมาคมกีฬาวินด์เซิร์ฟฯ ได้ส่งนักกีฬาจำนวน 7 คน เข้าร่วมการแข่งขันรายการวินด์เซิร์ฟชิงแชมป์เอเชีย และเยาวชน-ยุวชนชิงแชมป์เอเชีย ที่เมืองเซินเจิ้น ประเทศจีน ระหว่างวันที่ 19-25 พฤศจิกายน 2567

![](https://www.khaosod.co.th/wpapp/uploads/2024/11/S__15392809_0.jpg)

สำหรับรายชื่อนักกีฬา นำโดย นักกีฬาหญิง “ดาว” ศิริพร แก้วดวงงาม เจ้าของเหรียญทองเอเชี่ยนเกมส์ ครั้งที่ 19 “หางโจวเกมส์”, นางสาวอธิชา หอมระรื่น/ นักกีฬาชาย นายกิตติศักดิ์ สมิธ, นายนิติพัฒนิ์ ไชยวุฒิเวทย์/ นักกีฬาเยาวชนชาย รุ่นอายุไม่เกิน 19 ปี (U19) “โอโม่” ภาสพงษ์ เลี้ยงหล่ำ/ นักกีฬายุวชนชาย รุ่นอายุไม่เกิน 17 ปี (U17) นายวชิรวิทย์ ทนอุป, นายรัชชานนท์ ขุนเจ๋ง โดยมี นายณัฐพงษ์ โพธิ์นพรัตน์, นายศักดา สกุลแฟง, นายเสกสรร ขุนทอง รับหน้าที่ผู้ฝึกสอน และ สมภพ สาครดี รับหน้าที่นักวิทยาศาสต์การกีฬา ออกเดินทางจากสนามบินดอนเมือง เมื่อช่วงค่ำวันที่ 10 พฤศจิกายน 2567 ด้วยสายการบินแอร์เอเชีย เที่ยวบิน เอฟดี 596 เวลา 19.05 น. ถึงเมืองเซินเจิ้น เวลา 22.50 น ตามเวลาท้องถิ่น เร็วกว่าประเทศไทย 1 ชั่วโมง

นายพัฒนา บุญสวัสดิ์ กล่าวต่อว่า ตลอดเวลาที่ผ่านมาผู้บริหารสมาคมกีฬาวินด์เซิร์ฟฯ และผู้เกี่ยวข้องทั้งหมดได้เตรียมทีมอย่างหนัก โดยส่งไปเก็บตัวที่เมืองโกเจ ประเทศเกาหลีใต้ เป็นเวลา 3 สัปดาห์ เมื่อวันที่ 16 กันยายน-6 ตุลาคม 2567 ซึ่งหลังจากกลับมาประเทศไทย นักกีฬาก็ได้กลับมาฝึกซ้อมอย่างเข้มข้นต่อที่ศูนย์บริการกีฬาทางน้ำหาดจอมเทียน จังหวัดชลบุรี รวมทั้งส่ง “โอโม่” ภาสพงษ์ เลี้ยงหล่ำ ไปแข่งขันรายการวินด์เซิร์ฟยุวชนและเยาวชนชิงแชมป์โลก ที่เมืองซา ราปิตา ประเทศสเปน เมื่อวันที่ 26 ตุลาคม-2 พฤศจิกายน 2567 ภาพรวมถือว่านักกีฬามีความพร้อมอย่างเต็มที่ นักกีฬามีสภาพร่างกายที่สมบูรณ์ มั่นใจว่าทุกคนจะทำผลงานได้ดีแน่นอน

“การแข่งขันครั้งนี้เป็นรายการใหญ่ที่สุดของเอเชีย นักกีฬาระดับแถวหน้าของเอเชียจะร่วมชิงชัยครบครัน โดยเฉพาะนักกีฬา “เจ้าภาพ” จีน ที่ยกทัพมาแบบฟูลทีม ในส่วนของทีมไทยมีการเตรียมทีมมาเป็นอย่างดี ฝึกซ้อมเข้มข้นทั้งในไทยและต่างประเทศ พร้อมลงชิงชัยเต็มที่ โดยตน และ นายเอก บุญสวัสดิ์ ผู้ฝึกสอนอีก 1 คน จะเดินทางไปสมทบกับทีมในวันที่ 17 พฤศจิกายน 2567 ด้วย“ พ่อบ้านสมาคมกีฬาวินด์เซิร์ฟฯ กล่าว