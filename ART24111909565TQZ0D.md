---
layout: post
code: "ART24111909565TQZ0D"
origin_url: "https://www.khaosod.co.th/sports/news_9512546"
image: "https://github.com/user-attachments/assets/c44b97d3-3e68-4d40-be39-b39d22284c72"
title: "เฟเดอเรอร์ โพสต์ซึ้งถึง นาดาล อดีตคู่ปรับหลังอีกฝ่ายเตรียมแขวนแร็กเกต"
description: "โรเจอร์ เฟเดอเรอร์ อดีตนักเทนนิสชายมือ 1 โลกโพสต์ซึ้งถึง ราฟาเอล นาดาล อดีตคู่ปรับก่อนที่ฝ่ายหลังจะแขวนแร็กเกตโดยชี้เจ้าตัวทำให้โลกเทนนิสภูมิใจ"
category: "SPORTS"
language: "th"
date: 2024-11-19T10:12:10.528Z
---

# เฟเดอเรอร์ โพสต์ซึ้งถึง นาดาล อดีตคู่ปรับหลังอีกฝ่ายเตรียมแขวนแร็กเกต

[![เฟเดอเรอร์ โพสต์ซึ้งถึง นาดาล อดีตคู่ปรับหลังอีกฝ่ายเตรียมแขวนแร็กเกต](https://www.khaosod.co.th/wpapp/uploads/2024/11/Federer-Nadal-53289.jpg "เฟเดอเรอร์ โพสต์ซึ้งถึง นาดาล อดีตคู่ปรับหลังอีกฝ่ายเตรียมแขวนแร็กเกต")](https://www.khaosod.co.th/wpapp/uploads/2024/11/Federer-Nadal-53289.jpg)

**โรเจอร์ เฟเดอเรอร์ อดีตนักเทนนิสชายมือ 1 โลกโพสต์ซึ้งถึง ราฟาเอล นาดาล อดีตคู่ปรับก่อนที่ฝ่ายหลังจะแขวนแร็กเกตโดยชี้เจ้าตัวทำให้โลกเทนนิสภูมิใจ**

โดย นาดาล แชมป์แกรนด์สแลม 22 สมัยประกาศจะแขวนแร็กเกตในวัย 38 ซึ่งรายการสุดท้ายที่เขาจะลงเล่นคือ เดวิส คัพ ไฟนัลส์ ในสัปดาห์นี้

ล่าสุด เฟเดอเรอร์ วัย 43 ปีอดีตคู่ปรับของ นาดาล ซึ่งอำลาวงการไปเมื่อปี 2022 ได้โพสต์ถึงความรู้สึกถึงผู้เล่นชาวสเปนรายนี้ว่า

**“เมื่อคุณเตรียมตัวที่จะจบการศึกษาจากเทนนิส ผมมีเรื่องบางอย่างจะเล่าให้ฟัง ก่อนที่ผมอาจจะรู้สึกอ่อนไหว เริ่มจากสิ่งที่ชัดเจนก่อนดีกว่า คุณเอาชนะผมได้เยอะมาก มากกว่าที่ผมจะเอาชนะคุณได้ คุณท้าทายผมในแบบที่ไม่มีใครทำได้”**

**“บนคอร์ตดิน ผมรู้สึกราวกับว่ากำลังก้าวเข้าไปในสนามหลังบ้านของคุณ และคุณทำให้ผมต้องทำงานหนักกว่าที่เคยคิดว่าจะทำได้เพียงเพื่อรักษาจุดยืนของตัวเอง”**

**“ผมคิดว่า ผมอยู่บนจุดสูงสุดของโลก และผมก็เป็นเช่นนั้นจริงๆ จนกระทั่ง 2 เดือนต่อมา (ตอนทั้งคู่เจอกันครั้งแรกเมื่อปี 2004) เมื่อคุณเดินลงสนามใน ไมอามี ด้วยเสื้อแขนกุดสีแดง โชว์กล้ามแขน และคุณเอาชนะผมได้อย่างน่าเชื่อ**

**“ผมได้ยินข่าวลือมากมายเกี่ยวกับคุณเกี่ยวกับผู้เล่นดาวรุ่งที่น่าทึ่งคนนี้จาก มายอร์กา ผู้เล่นที่มีพรสวรรค์ระดับเจเนอเรชันซึ่งอาจจะคว้าแชมป์รายการใหญ่ในสักวันหนึ่ง ไม่ใช่แค่กระแสเท่านั้น”**

**“เราทั้งคู่เพิ่งเริ่มต้นเส้นทางของตัวเอง และสุดท้ายเราก็ได้ลงสนามร่วมกัน 20 ต่อมา ราฟา ผมต้องบอกว่า คุณทำผลงานได้อย่างน่าเหลือเชื่อมาก รวมถึงคว้าแชมป์เฟรนช์ โอเพ่น 14 ครั้ง ซึ่งเป็นการสร้างประวัติศาสตร์!**

**“คุณทำให้สเปนภูมิใจ คุณทำให้โลกเทนนิสทั้งใบภาคภูมิใจ”**

นอกจากนั้น นาดาล ยังเป็นผู้เล่นที่จับคู่กับ เฟเดอเรอร์ ในการลงสนามแมตช์สุดท้ายในอาชีพเมื่อศึก เลเวอร์ คัพ ปี 2022 ซึ่งเจ้าตัวระบุถึงเรื่องนี้ว่า

**“การได้ลงสนามร่วมกับคุณในคืนนั้น และได้แบ่งปันน้ำตาเหล่านั้น จะเป็นหนึ่งในช่วงเวลาที่พิเศษที่สุดในอาชีพนักเทนนิสของผมตลอดไป”**

**“ราฟา ผมรู้ว่าคุณมุ่งมั่นกับช่วงโค้งสุดท้ายของอาชีพนักเทนนิสที่ยิ่งใหญ่ของคุณ เราจะคุยกันเมื่อทุกอย่างเสร็จสิ้น สำหรับตอนนี้ ผมแค่อยากแสดงความยินดีกับครอบครัว และทีมงานของคุณที่ทุกคนมีส่วนสำคัญต่อความสำเร็จของคุณ**

**“และผมอยากให้คุณรู้ว่าเพื่อนเก่าของคุณคอยเชียร์คุณอยู่เสมอ และจะเชียร์ทุกอย่างที่คุณทำต่อไปอย่างเต็มที่เช่นกัน”**

ทั้งนี้ นาดาล และเฟเดอเรอร์ เคยเจอกันมาทั้งหมด 40 แมตช์ทุกรายการโดยเป็น นาดาล ที่ทำได้ดีกว่าหลังมีสถิติชนะ 24 แมตช์ และแพ้ 16 แมตช์ โดยทั้งคู่ดวลกันครั้งสุดท้ายในแกรนด์สแลม วิมเบิลดัน 2019 ซึ่งเป็น เฟเดอเรอร์ เอาชนะไป