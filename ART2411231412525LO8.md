---
layout: post
code: "ART2411231412525LO8"
origin_url: "https://www.khaosod.co.th/sports/news_9518685"
image: "https://github.com/user-attachments/assets/74f4379a-1bf4-45fb-94fe-f8651842a296"
title: "บุรีรัมย์ยิ้ม ! เมืองทอง เปิดรังเฉือน แบงค็อก หยุดสถิติเฮรวด 9 นัดติด"
description: "การแข่งขันฟุตบอลรีโว ไทยลีก ฤดูกาล 2024/25 เมื่อวันที่ 23 พ.ย. บิ๊กแมตช์ เมืองทอง ยูไนเต็ด อันดับ 9 มี 17 คะแนน เปิดบ้านพบกับ ทรู แบงค็อก ยูไนเต็ด"
category: "SPORTS"
language: "th"
date: 2024-11-23T14:20:05.667Z
---

# บุรีรัมย์ยิ้ม ! เมืองทอง เปิดรังเฉือน แบงค็อก หยุดสถิติเฮรวด 9 นัดติด

[![บุรีรัมย์ยิ้ม ! เมืองทอง เปิดรังเฉือน แบงค็อก หยุดสถิติเฮรวด 9 นัดติด](https://www.khaosod.co.th/wpapp/uploads/2024/11/468217873_911129114457850_1809709964057710254_n.jpg "บุรีรัมย์ยิ้ม ! เมืองทอง เปิดรังเฉือน แบงค็อก หยุดสถิติเฮรวด 9 นัดติด")](https://www.khaosod.co.th/wpapp/uploads/2024/11/468217873_911129114457850_1809709964057710254_n.jpg)

การแข่งขันฟุตบอลรีโว ไทยลีก ฤดูกาล 2024/25 เมื่อวันที่ 23 พ.ย. บิ๊กแมตช์ เมืองทอง ยูไนเต็ด อันดับ 9 มี 17 คะแนน เปิดบ้านพบกับ ทรู แบงค็อก ยูไนเต็ด อันดับ 1 มี 30 คะแนน

ผลปรากฏว่าทั้งสองทีมสู้กันสนุกก่อนจะเป็น เมืองทอง ยูไนเต็ด ที่ทำได้ดีกว่าเฉือนชนะ 2-1 โดยได้ประตูจาก ทรงวุฒิ ใคร่ครวญ นาที 19 และ เฟลิซิโอ บราวน์ นาที 76 ส่วนแบงค็อก ได้จาก ริไชโร ซิฟโควิช นาที 40

ทำให้ เมืองทอง เก็บชัย 4 นัดรวด รวมทุกรายการ พร้อมกับทำลายสถิติชนะรวดมา 9 นัดติดรวมทุกรายการของ แบงค็อก

นอกจากนี้ แม้ แบงค็อก ยูไนเต็ด จะยังคงนำเป็นจ่าฝูงมี 30 คะแนน จาก 14 นัด แต่ก็ทำให้ช่องว่างของ บุรีรัมย์ ยูไนเต็ด อันดับ 2 ที่มีอยู่ 27 คะแนน ลดลงมาเหลือแค่ 3 แต้มในวีกนี้ อีกทั้ง บุรีรัมย์ ยังแข่งน้อยกว่าแบงค็อก ยูไนเต็ด อยู่ 3 นัด

อีกคู่อุทัยธานี ฟอเรสต์ อันดับ 7 มี 18 คะแนน เปิดบ้านรับการมาเยือน การท่าเรือ เอฟซี อันดับ 3 มี 22 คะแนน

เกมนี้ การท่าเรือ ได้ประตูขึ้นนำก่อน 1-0 จาก ลอนซานา ดูมบูยา ตั้งแต่นาทีที่ 8 ก่อนที่ทั้งสองทีมจะสู้กันอย่างสนุก และจบครึ่งแรกด้วยสกอร์นี้

ครึ่งหลังทั้งสองทีมยังเปิดเกมรุกแลกันสุดมัน แล้วเป็น จัสติน บาส ที่ได้ลองซัดหน้ากรอบ ในนาที 79 บอลพุ่งเข้าซอง วรวุฒิ ศรีสุภา เหมือนจะรับได้สบาย แต่ซองแตกบอลปลิ้นเข้าประตู เป็นลูกตีเสมอ 1-1 ของ อุทัยธานี

จากนั้นทั้งสองทีมยังเปิดเกมรุกแลกกัน และเกือบได้ประตูชัยทั้งคู่ แต่จังหวะสุดท้ายยังขาดๆเกินๆ ทำให้ จบ 90 นาที อุทัยธานี ฟอเรสต์ เสมอ การท่าเรือ 1-1 แบ่งกันไปทีมละแต้ม