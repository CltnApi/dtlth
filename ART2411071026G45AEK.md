---
layout: post
code: "ART2411071026G45AEK"
origin_url: "https://www.khaosod.co.th/breaking-news/news_9495173"
image: "https://github.com/user-attachments/assets/c93d15be-35c8-4cfc-9bfa-17bd5780e7cf"
title: "ตำรวจยัน ทนายตั้ม เตรียมขนของ หนีออกนอกประเทศ เร่งสอบปมจ่ายตำรวจ 20 ล้าน"
description: "ตำรวจยัน ทนายตั้ม และเมีย เตรียมขนของ หนีออกนอกประเทศ เร่งสอบปมจ่ายตำรวจ 20 ล้านบาท เพื่อช่วยเหลือ ข้ามไปยังประเทศเพื่อนบ้าน พบผู้เสียหายอีก 3 เคส"
category: "HOT_NEWS"
language: "th"
date: 2024-11-07T10:30:51.771Z
---

# ตำรวจยัน ทนายตั้ม เตรียมขนของ หนีออกนอกประเทศ เร่งสอบปมจ่ายตำรวจ 20 ล้าน

[![ตำรวจยัน ทนายตั้ม เตรียมขนของ หนีออกนอกประเทศ เร่งสอบปมจ่ายตำรวจ 20 ล้าน](https://www.khaosod.co.th/wpapp/uploads/2024/11/sittra-tum07-11-06.jpg "ตำรวจยัน ทนายตั้ม เตรียมขนของ หนีออกนอกประเทศ เร่งสอบปมจ่ายตำรวจ 20 ล้าน")](https://www.khaosod.co.th/wpapp/uploads/2024/11/sittra-tum07-11-06.jpg)

_**ตำรวจยัน ทนายตั้ม และเมีย เตรียมขนของ หนีออกนอกประเทศ เร่งสอบปมจ่ายตำรวจ 20 ล้านบาท เพื่อช่วยเหลือ ข้ามไปยังประเทศเพื่อนบ้าน พบผู้เสียหายอีก 3 เคส**_

วันที่ 7 พ.ย. 2567 **พล.ต.ท.อัคราเดช พิมลศรี** ผู้ช่วยผู้บัญชาการตำรวจแห่งชาติ ให้สัมภาษณ์ ถึงการจับกุม ทนายตั้มและภรรยา ว่า คดีดังกล่าวทางผู้บัญชาการตำรวจแห่งชาติ กำชับให้ตนเข้ามาดูแล ให้ตำรวจสอบสวนด้วยการรัดกุม รอบคอบ โดยที่ผ่านมาตำรวจรวบรวมพยานหลักฐานมาระยะหนึ่งจนแน่นหนา ก่อนจะออกหมายจับในวันนี้

**เท่าที่ทราบ ทนายตั้มและภรรยา มีพฤติการณ์จะหลบหนีออกนอกประเทศ** **เพราะอาจรับรู้ว่าตำรวจจะออกหมายจับ** เนื่องจากทางตำรวจขอหมายจับช่วงเวลา 11:00 น. แต่ ทนายตั้ม ออกจากบ้านย่านตลิ่งชัน ในเวลา 09:00 น. วันเดียวกัน โดยขับรถมุ่งหน้าไปยังประเทศเพื่อนบ้านฝั่งตะวันออก

แต่ตำรวจได้ติดตามจนประสานตำรวจทางหลวงในพื้นที่ช่วยกันสกัดจับ ก่อนจะหนีออกนอกประเทศ โดยตำรวจเริ่มสะกดรอย จนพบว่าเริ่มขับออกจากกรุงเทพมหานครและเขตปริมณฑล จึงตัดสินใจเข้าจับกุม เนื่องจากสมรรถนะรถตำรวจไม่เทียบเท่ารถที่ทนายตั้มใช้เดินทาง และมีแนวโน้มออกนอกประเทศ หากปล่อยไว้เนิ่นนานอาจจะติดตามได้ยาก

**เมื่อถามว่าทำไม ทนายตั้ม จะข้ามไปยังประเทศเพื่อนบ้าน มีบุคคลอื่นช่วยเหลือ โดยอ้างว่า จะให้เงินเจ้าหน้าที่ตำรวจคนละ 10 ล้าน รวม 20 ล้าน หรือไม่ ประเด็นนี้ยังต้องสอบปากคำเพิ่มเติม**

**พล.ต.ท.อัคราเดช กล่าวต่อว่า** การออกหมายจับในวันนี้พบว่าตัว ทนายตั้ม มีการไปยุ่งเหยิงกับพยานหลักฐาน จากกรณี เจ๊อ้อย ปมเงินจำนวน 71 ล้าน

เมื่อถามว่า ทนายตั้ม มีพฤติการณ์อย่างไร **พล.ต.ท.อัคราเดช กล่าวว่า** ตามที่ปรากฏในสื่อ มีการไปปรากฏตัวตามที่ต่าง ๆ

เมื่อถามขณะจับกุม ทนายตั้ม มีท่าทีอย่างไร **พล.ต.ท.อัคราเดช กล่าวว่า** ทนายตั้ม จำนนต่อหลักฐาน ส่วนที่อ้างว่าจะไปปฏิบัติธรรมก็เป็นคำให้การของผู้ต้องหาที่มีสิทธิ์จะพูด

**พล.ต.ท.อัคราเดช กล่าวต่อว่า** นอกจากเคสของ เจ๊อ้อย **ยังมีผู้เสียหายรายอื่นอีก 3 เคส** ที่เตรียมเข้าดำเนินคดีกับ ทนายตั้ม ซึ่งมีความเสียหายแตกต่างกันไป ส่วนพยานบางปากที่ถูกกันไว้เป็นพยานก่อนหน้านี้ จากการสืบสวนพบว่ามีพฤติการณ์เป็นผู้ร่วมกระทำความผิดกับ ทนายทนายตั้ม ประเด็นนี้ยังต้องช่างน้ำหนักตามกฏหมาย

เมื่อถามว่าผู้ต้องหาเป็นผู้รู้กฎหมายและอาจรู้จักผู้ใหญ่ระดับสูงจะมีผลต่อคดีหรือไม่ **พล.ต.ท.อัคราเดช กล่าวว่า** ระบุว่า **“ไม่มีใครอยู่เหนือกฎหมาย สัตว์โลกย่อมเป็นไปตามกรรม”**

**พล.ต.ท.อัคราเดช กล่าวว่า** วันนี้มีปฏิบัติการคนบ้านของทนายตั้มและภรรยา จำนวน 2 จุด จุดแรก บ้านเดิมที่จังหวัดสมุทรสาคร และบ้านที่ย่านตลิ่งชันเป็นจุดที่นำเงินไปแปลสภาพ แล้วมาซื้อบ้านหลังนั้นเก่า ซึ่งขณะนี้ยังอยู่ระหว่างการตรวจค้น

นอกจากนี้ ตำรวจเตรียมเข้าค้น สำนักงานกฎหมายทนายตั้มที่อยู่ใจกลางเมือง ย่านสาทร เพื่อค้นหาเอกสารและหลักฐานเพิ่มเติมด้วย

**อ่านข่าวที่เกี่ยวข้อง**