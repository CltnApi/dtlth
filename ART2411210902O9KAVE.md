---
layout: post
code: "ART2411210902O9KAVE"
origin_url: "https://www.khaosod.co.th/sports/news_9515517"
image: "https://github.com/user-attachments/assets/17c6f0b6-57a6-4919-a41a-120da98d3c84"
title: "ลูกเด้งทีมหนุ่ม-สาว ไทย ฟอร์มแรงต่อเนื่อง ทะลุชิง ปิงปองชิงแชมป์อาเซียน"
description: "การแข่งขันเทเบิลเทนนิสชิงชนะเลิศแห่งอาเซียน รายการ ซี แชมป์ส 2024 \"SEA CHAMPS 2024\" ระหว่างวันที่ 19-24 พฤศจิกายน 2567 ที่ศูนย์การค้าเซ็นทรัลพลาซ่า"
category: "SPORTS"
language: "th"
date: 2024-11-21T09:11:19.866Z
---

# ลูกเด้งทีมหนุ่ม-สาว ไทย ฟอร์มแรงต่อเนื่อง ทะลุชิง ปิงปองชิงแชมป์อาเซียน

[![ลูกเด้งทีมหนุ่ม-สาว ไทย ฟอร์มแรงต่อเนื่อง ทะลุชิง ปิงปองชิงแชมป์อาเซียน](https://www.khaosod.co.th/wpapp/uploads/2024/11/2528730.jpg "ลูกเด้งทีมหนุ่ม-สาว ไทย ฟอร์มแรงต่อเนื่อง ทะลุชิง ปิงปองชิงแชมป์อาเซียน")](https://www.khaosod.co.th/wpapp/uploads/2024/11/2528730.jpg)

การแข่งขันเทเบิลเทนนิสชิงชนะเลิศแห่งอาเซียน รายการ ซี แชมป์ 2024 “SEA CHAMPS 2024” ระหว่างวันที่ 19-24 พฤศจิกายน 2567 ที่ศูนย์การค้าเซ็นทรัลพลาซ่า เวสเกต จังหวัดนนทบุรี มีนักกีฬาจาก 9 ประเทศในภูมิภาคอาเซียน ประกอบด้วย อินโดนีเซีย, เมียนมา, กัมพูชา, มาเลเซีย, สิงคโปร์, เวียดนาม, บรูไน และ ลาว ร่วมชิงชัย 7 ประเภทการแข่งขัน ได้แก่ ประเภททีมชาย, ทีมหญิง, ชายเดี่ยว, หญิงเดี่ยว, ชายคู่, หญิงคู่ และ คู่ผสม

ทั้งนี้ สมาคมกีฬาเทเบิลเทนนิสแห่งประเทศไทย ส่ง 10 หนุ่ม-สาวทีมชาติไทย เข้าร่วมแข่งขัน ได้แก่ ชาย 5 คน ประกอบด้วย “บอล” ภาคภูมิ สงวนสิน, “เนม” ณภัทร ธรรมาธิคม, “โอปอ” สิทธิศักดิ์ นุชชาติ, “เบนซ์” ชัยเดช ม่วงหวาน, “มิกซ์” ภูริพงษ์ แซ่ลี้, หญิง 5 คน ประกอบด้วย “บัว” จิณห์นิภา เสวตรบุตร, “การ์ตูน” วรรณวิสาข์ เอื้อวิริยะโยธิน, “พลอย” กุลภัสสร์ วิจิตรวิริยะกุล, “ผิง” วิรากานต์ ทายะพิทักษ์ และ “ไอซ์” ภัตศราภรณ์ วงละคร

เมื่อช่วงค่ำของวันที่ 20 พ.ย.ที่ผ่านมาเข้าสู่ช่วงโค้งสุดท้ายของประเภททีม โดยในประเภททีมหญิง รอบรองชนะเลิศ ทัพลูกเด้งสาวไทย ที่ผ่านเข้ารอบมาเป็นอันดับ 1 ของกลุ่มเอ็กซ์ ลงสนามพบ อินโดนีเซีย ที่เข้ามาเป็นอันดับ 2 ของกลุ่มวาย

ผลการดวลกันยังเป็นสาวไทยทีมเต็งที่โชว์ฟอร์มได้ยอดเยี่ยมต่อเนื่อง ตบชนะ 3 สาวจากแดนอิเหนาไป 3-0 คู่ เริ่มที่คู่แรก กุลภัสสร์ วิจิตรวิริยะกุล ชนะ ซินทยา รินา 3-1 เกม (11-8, 11-8, 7-11, 11-6), คู่สอง ภัตศราภรณ์ วงละคร ชนะ ฟิตเทรีย มิรา 3-0 เกม (11-9, 12-10, 11-9) และคู่สาม วิรากานต์ ทายะพิทักษ์ ชนะ ฟาเบียน อนาสตาเซีย 3-0 เกม (11-4, 11-7, 11-5)

ทำให้ ทัพลูกเด้งสาวไทย ลอยลำเข้าสู่รอบชิงชนะเลิศ ไปรอพบกับคู่ปรับตลอดกาลในเวทีอาเซียนอย่าง สิงคโปร์ ที่เอาชนะมาเลเซียมาได้ 3-0 คู่เช่นกัน

ด้านประเภททีมชาย ตบหนุ่มไทยทำผลงานไม่น้อยหน้า ผ่านเข้าสู่รอบรองชนะเลิศในฐานะแชมป์จากกลุ่มเอ ด้วยผลงาน แข่ง 3 นัดชนะรวด พบกับ สิงคโปร์ ที่ผลงานไม่ค่อยโดดเด่นในปีนี้ ผ่านเข้ามาในฐานะทีมอันดับ 2 จากกลุ่มบี ก่อนที่จะเป็นลูกเด้งหนุ่มไทยที่ฟอร์มดีเช่นเดียวกับทีมหญิงไทย โค่นยักษ์สิงคโปร์เข้าสู่รอบชิงด้วยสกอร์ 3-1 คู่ โดยหนุ่มๆ ไทยจะรอพบกับมาเลเซีย ซึ่งคู่ชิงชนะเลิศของประเภททีมหญิงและทีมชายจะแข่งพร้อมกันในช่วงค่ำของวันที่ 21 พ.ย.67