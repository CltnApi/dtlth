---
layout: post
code: "ART2411081422D07W5J"
origin_url: "https://www.khaosod.co.th/special-stories/news_9497126"
image: "https://github.com/user-attachments/assets/9384d99e-bb6f-463a-b3ba-af0a8e688e67"
title: "หนุ่มอินเดียวัย 15 ปวดท้อง หมอเจอเหล็ก 56 ชิ้น ในกระเพาะ มีทั้ง แบตเตอรี่-มีดโกน"
description: "หนุ่มอินเดียวัย 15 ปวดท้อง หมอเจอเหล็ก 56 ชิ้น ในกระเพาะ มีทั้ง แบตเตอรี่-มีดโกน ใช้เวลาผ่าตัด 5 ชั่วโมง ก่อนเสียชีวิต หลังเชื้อได้แพร่กระจายเข้าไปในลำไส้"
category: "SPECIAL_STORIES"
language: "th"
date: 2024-11-08T14:25:51.831Z
---

# หนุ่มอินเดียวัย 15 ปวดท้อง หมอเจอเหล็ก 56 ชิ้น ในกระเพาะ มีทั้ง แบตเตอรี่-มีดโกน

[![หนุ่มอินเดียวัย 15 ปวดท้อง หมอเจอเหล็ก 56 ชิ้น ในกระเพาะ มีทั้ง แบตเตอรี่-มีดโกน](https://www.khaosod.co.th/wpapp/uploads/2024/11/indiaaaaa.jpg "หนุ่มอินเดียวัย 15 ปวดท้อง หมอเจอเหล็ก 56 ชิ้น ในกระเพาะ มีทั้ง แบตเตอรี่-มีดโกน")](https://www.khaosod.co.th/wpapp/uploads/2024/11/indiaaaaa.jpg)

**หนุ่มอินเดียวัย 15 ปวดท้อง หมอเจอเหล็ก 56 ชิ้น ในกระเพาะ มีทั้ง แบตเตอรี่-มีดโกน ใช้เวลาผ่าตัด 5 ชั่วโมง ก่อนเสียชีวิต หลังเชื้อได้แพร่กระจายเข้าไปในลำไส้**

เว็บไซต์ต่างประเทศ รายงานเหตุการณ์เสียชีวิตประหลาด ที่เกิดขึ้นในอินเดีย กรณีหนุ่มวัย 15 ปี เสียชีวิต หลังมีอาการปวดท้องอย่างรุนแรง และหายใจลำบาก ก่อนแพทย์ผ่าตัดเจอวัตถุเศษเหล็กหลายชนิดกว่า 56 ชิ้นในกระเพาะ สุดยื้อเชื้อแพร่กระจายเข้าไปในลำไส้ ครอบครัวคาใจสาเหตุการตาย

ตามรายงาน เผยว่า อาดิตยะ ชาร์มา (Aditya Sharma) หนุ่มวัย 15 ปี เข้ารับการรักษาเมื่อวันที่ 13 ตุลาคม โดยเขาเริ่มมีอาการหายใจไม่ออกและไม่สบายตัว ต่อมามีอาการปวดท้องอย่างรุนแรงและหายใจลำบาก ทำให้ครอบครัวของเขาต้องเข้ารับการรักษาพยาบาล

ในตอนแรกเขาถูกนำตัวส่งโรงพยาบาลท้องถิ่น แต่ต่อมาถูกส่งตัวไปที่โรงพยาบาลในเมือง เพื่อรับการตรวจเพิ่มเติมอย่างละเอียด หลังจากอยู่โรงพยาบาลได้สักพัก เขาก็ได้รับอนุญาตให้กลับบ้านได้

จากนั้น เขาถูกส่งตัวเข้ารับการรักษาจากอาการปวดท้องรุนแรงอีกครั้ง เมื่อวันที่ 26 ตุลาคม โดยแพทย์ได้ให้คนไข้อัลตราซาวด์ ก่อนตรวจพบวัตถุแปลกปลอมในช่องท้องจำนวนมาก จากนั้นเขาจึงถูกส่งตัวไปทำการผ่าตัดอย่างเร่งด่วน ซึ่งแพทย์พบวัตถุแปลกปลอมอยู่ภายในร่างกายของเขามากกว่าที่คาดไว้ในตอนแรก

การผ่าตัดอันซับซ้อน กินเวลานานถึง 5 ชั่วโมง เพื่อนำสิ่งของดังกล่าวออก แต่ถึงแม้ศัลยแพทย์จะพยายามอย่างเต็มที่ แต่นายชาร์มา เสียชีวิตในระหว่างผ่าตัด เนื่องจากมีรายงานว่าการติดเชื้อได้แพร่กระจายเข้าไปในลำไส้ของเขา ทำให้ลำไส้แตก เมื่อวันที่ 28 ตุลาคม สองสัปดาห์หลังจากเริ่มมีอาการ

ภายหลังแพทย์ได้มีการนำวัตถุโลหะที่มีน้ำหนักรวม 350 กรัมออกจากกระเพาะอาหารของเขา รวมถึงแบตเตอรี่ โซ่ เศษมีดโกน และสกรู รวมแล้วกว่า 56 ชิ้น

ทั้งนี้ ทั้งครอบครัวของนายชาร์มา และคณะแพทย์ต่างรู้สึกสับสน พร้อมตั้งข้อสงสัยว่า วัตถุดังกล่าวไปอยู่ในกระเพาะของเขาได้อย่างไร โดยบริเวณปากและลำคอของเขา ไม่พบร่องรอยการบาดเจ็บแต่อย่างใด ทำให้ไม่ชัดเจนว่า วัยรุ่นชายรายนี้นำวัตถุดังกล่าวเข้าไปโดยตั้งใจหรือโดยไม่ได้ตั้งใจ

**source : [Indiatoday](https://www.indiatoday.in/india/story/uttar-pradesh-hathras-boy-stomach-nail-blade-metal-battery-surgery-died-aligarh-2627518-2024-11-04)**  
**เรียบเรียง/แปล** : **[Matichon Online](https://www.matichon.co.th/foreign/news_4889117)**