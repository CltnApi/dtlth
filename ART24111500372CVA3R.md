---
layout: post
code: "ART24111500372CVA3R"
origin_url: "https://www.khaosod.co.th/breaking-news/news_9505985"
image: "https://github.com/user-attachments/assets/de203e03-bc3a-4006-b469-e31e36f6ca76"
title: "รวบ ร.ต.ต. อดีตตำรวจ สน.มีนบุรี เรียกเงินผู้ต้องหาคดีกัญชา 8 หมื่น แลกไม่ติดคุก"
description: "รวบ ร.ต.ต. อดีตตำรวจ สน.มีนบุรี เรียกเงินผู้ต้องหาคดีกัญชา 8 หมื่น แลกไม่ติดคุก พบไม่หนีไปไหนไกล เปิดร้านอาหารอยู่ย่านร่มเกล้า"
category: "HOT_NEWS"
language: "th"
date: 2024-11-15T00:42:42.486Z
---

# รวบ ร.ต.ต. อดีตตำรวจ สน.มีนบุรี เรียกเงินผู้ต้องหาคดีกัญชา 8 หมื่น แลกไม่ติดคุก

[![รวบ ร.ต.ต. อดีตตำรวจ สน.มีนบุรี เรียกเงินผู้ต้องหาคดีกัญชา 8 หมื่น แลกไม่ติดคุก](https://www.khaosod.co.th/wpapp/uploads/2024/11/minburi.jpg "รวบ ร.ต.ต. อดีตตำรวจ สน.มีนบุรี เรียกเงินผู้ต้องหาคดีกัญชา 8 หมื่น แลกไม่ติดคุก")](https://www.khaosod.co.th/wpapp/uploads/2024/11/minburi.jpg)

**รวบ ร.ต.ต. อดีตตำรวจ สน.มีนบุรี เรียกเงินผู้ต้องหาคดีกัญชา 8 หมื่น แลกไม่ติดคุก พบไม่หนีไปไหนไกล เปิดร้านอาหารอยู่ย่านร่มเกล้า**

พ.ต.ต.จักรกฤษณ์ ประจันพล ผอ.กลุ่มงานอำนวยการด้านการคุ้มครองพยาน พร้อมเจ้าหน้าที่ ป.ป.ท. เจ้าหน้าที่ตำรวจ บก.ปปป. นำโดย พ.ต.ท.สุรเชษฐ์ เดชะพันธ์ รอง ผกก.2 บก.ปปป.

เข้าจับกุม ร.ต.ต.เกรียงศักดิ์ (สงวนนามสกุล) ผู้ต้องหาหมายจับศาลอาญาคดีทุจริตและประพฤติมิชอบกลาง ที่ จ. 54/2563 ลงวันที่ 2 ก.ย. 2563 ในความผิดฐาน เป็นเจ้าพนักงานร่วมกันเรียก รับ หรือยอมจะรับทรัพย์สิน หรือประโยชน์อื่นใดสำหรับตนเองหรือผู้อื่นโดยมิชอบ เพื่อให้เกิดความเสียหายแก่ผู้หนึ่งผู้ใด หรือปฏิบัติหรือละเว้นการปฏิบัติหน้าที่โดยทุจริต

สืบเนื่องจากเมื่อวันที่ 2 ส.ค. 2557 เมื่อครั้ง ร.ต.ต.เกรียงศักดิ์ ผู้ต้องหา ดำรงตำแหน่ง รองสวป. สน. มีนบุรี ได้ร่วมกันกับพวกตรวจค้นบ้านพักผู้เสียหาย พบยาเสพติดให้โทษประเภทกัญชาพร้อมอุปกรณ์การเสพ และเงินสดจำนวนหนึ่ง แต่ผู้ต้องหาตามหมายจับและพวก กลับเรียกรับเงินจำนวน 80,000 บาท จากผู้เสียหาย เพื่อแลกกับการไม่ดำเนินคดี

คณะกรรมการ ป.ป.ท. มีมติชี้มูลความผิด แต่ผู้ต้องหาไม่ไปพบพนักงานอัยการเพื่อยื่นฟ้องต่อศาลตามกำหนดนัด พนักงานสอบสวนจึงออกหมายจับผู้ต้องหา

ต่อมาสืบสวนพบว่า ผู้ต้องหาได้เปิดร้านขายอาหารบริเวณซอยเคหะร่มเกล้า 76 แขวงราษฎร์พัฒนา เขตสะพานสูง กรุงเทพมหานคร จึงประสานข้อมูลกับเจ้าหน้าที่ตำรวจ กก.2 บก.ปปป. เพื่อเข้าทำการจับกุม นำตัวผู้ต้องหาส่งศาลอาญาคดีทุจริตและประพฤติมิชอบกลาง ดำเนินคดีตามกฎหมายต่อไป