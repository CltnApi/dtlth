---
layout: post
code: "ART2411190726EUXN7T"
origin_url: "https://www.khaosod.co.th/sports/news_9512194"
image: "https://github.com/user-attachments/assets/a5650797-fb26-4c56-a734-1d33e83c48fd"
title: "รัดเข็มขัด แมนยู จำกัดงบ รูเบน อโมริม เสริมแข้งใหม่ร่วมทัพ"
description: "สื่อรายงาน รูเบน อโมริม เฮดโค้ชคนใหม่ แมนเชสเตอร์ ยูไนเต็ด โดนสโมสรลดงบประมานเสริมผู้เล่นใหม่หลังในยุคของ อีริก เทน ฮาก หมดเงินกับเรื่องดังกล่าวไปเป็นจำนวนมาก"
category: "SPORTS"
language: "th"
date: 2024-11-19T07:37:28.005Z
---

# รัดเข็มขัด แมนยู จำกัดงบ รูเบน อโมริม เสริมแข้งใหม่ร่วมทัพ

[![รัดเข็มขัด แมนยู จำกัดงบ รูเบน อโมริม เสริมแข้งใหม่ร่วมทัพ](https://www.khaosod.co.th/wpapp/uploads/2024/11/amorim-budget-33367.jpg "รัดเข็มขัด แมนยู จำกัดงบ รูเบน อโมริม เสริมแข้งใหม่ร่วมทัพ")](https://www.khaosod.co.th/wpapp/uploads/2024/11/amorim-budget-33367.jpg)

**สื่อรายงาน รูเบน อโมริม เฮดโค้ชคนใหม่ แมนเชสเตอร์ ยูไนเต็ด โดนสโมสรลดงบประมานเสริมผู้เล่นใหม่หลังในยุคของ อีริก เทน ฮาก หมดเงินกับเรื่องดังกล่าวไปเป็นจำนวนมาก**

นับตั้งแต่ อโมริม รับตำแหน่งเฮดโค้ช แมนฯ ยูไนเต็ด ก็มีข่าวเรื่องการเสริมผู้เล่นใหม่เข้าสู่สโมสรอย่างต่อเนื่องโดยเฉพาะกับอดีตลูกทีมเก่าอย่าง วิกเตอร์ เยอเคเรส และจีโอวานนี เควนดา

อย่างไรก็ตามล่าสุด “เทเลกราฟ” ระบุว่า เฮดโค้ชวัย 39 ปีต้องเจออุปสรรคตั้งแต่ยังไม่ประเดิมคุมทัพเนื่องจาก แมนฯ ยูไนเต็ด ภายใต้การบริหารของ “อิเนออส” จะมีการลดงบเสริมทัพโดยเริ่มตั้งแต่ตลาดนักเตะเดือน ม.ค.นี้

สาเหตุที่เป็นเช่นนั้นเนื่องจากเมื่อช่วงซัมเมอร์ที่ผ่านมา อีริก เทน ฮาก ผู้จัดการทีมคนเก่าใช้งบเสริมแข้งใหม่ เช่น โจชัว เซิร์กเซ, เลนี โยโร และมานูเอล อูการ์เต เป็นต้น ไปกว่า 200 ล้านปอนด์ (ราว 8.77 พันล้านบาท) แล้ว

ขณะที่หากรวมทั้งหมด เทน ฮาก ใช้งบเสริมทัพไปถึง 600 ล้านปอนด์ (ราว 2.62 หมื่นล้านบาท) ในช่วงเวลา 2 ปีครึ่งที่เจ้าตัวคุมทีมทว่ายังไม่สามารถประสบความสำเร็จคว้าแชมป์รายการใหญ่มาครอง

สื่อดังกล่าวอ้างว่า ผู้บริหารของ แมนฯ ยูไนเต็ด มีความหวังว่า อโมริม จะสามารถดึงเอาสิ่งที่ดีที่สุดออกมาจากทีมชุดปัจจุบันได้ เนื่องจากสโมสรมีเป้าหมายที่จะหยุดความผิดพลาดในตลาดซื้อขายซึ่งมีค่าใช้จ่ายสูง