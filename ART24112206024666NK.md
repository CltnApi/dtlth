---
layout: post
code: "ART24112206024666NK"
origin_url: "https://www.khaosod.co.th/sports/news_9516522"
image: "https://github.com/user-attachments/assets/b2692eba-f922-4746-b083-5c81026ca9d9"
title: "เม ศุภนิดา ลิ่วรอบรองแบดไชน่า พร้อมคว้าตั๋ว เวิลด์ ทัวร์ ไฟนอล"
description: "ศึกแบดมินตันระดับเวิลด์ทัวร์ ซูเปอร์ 750 รายการ หลี่-หนิง ไชนา มาสเตอร์ส ชิงเงินรางวัลรวม 1,150,000 เหรียญสหรัฐ หรือประมาณ 40,250,000 บาท ท"
category: "SPORTS"
language: "th"
date: 2024-11-22T06:07:38.690Z
---

# เม ศุภนิดา ลิ่วรอบรองแบดไชน่า พร้อมคว้าตั๋ว เวิลด์ ทัวร์ ไฟนอล

[![เม ศุภนิดา ลิ่วรอบรองแบดไชน่า พร้อมคว้าตั๋ว เวิลด์ ทัวร์ ไฟนอล](https://www.khaosod.co.th/wpapp/uploads/2024/11/may-1.jpg "เม ศุภนิดา ลิ่วรอบรองแบดไชน่า พร้อมคว้าตั๋ว เวิลด์ ทัวร์ ไฟนอล")](https://www.khaosod.co.th/wpapp/uploads/2024/11/may-1.jpg)

ศึกแบดมินตันระดับเวิลด์ทัวร์ ซูเปอร์ 750 รายการ หลี่-หนิง ไชนา มาสเตอร์ส ชิงเงินรางวัลรวม 1,150,000 เหรียญสหรัฐ หรือประมาณ 40,250,000 บาท ที่เมืองเสินเจิ้น สาธารณรัฐประชาชนจีน เมื่อวันที่ 22 พ.ย. ที่ผ่านมา เป็นการแข่งขันในรอบก่อนรองชนะเลิศ

ไฮไลท์อยู่ที่ประเภทหญิงเดี่ยว ที่จะเป็นแย่งโควตา ศึกเวิลด์ ทัวร์ ไฟนอล ของสองนักแบดมินตันหญิงเดี่ยว อย่าง “เม” ศุภนิดา เกตุทอง มือ 10 ของโลก กับ “หมิว” พรปวีณ์ ช่อชูวงศ์ มือ 16 ของโลก

โดย “เม” ศุภนิดา ลงสนามแข่งขันก่อนด้วยการพบกับ โยว เจี่ย หมิน มือ 13 ของโลกจากสิงคโปร์

ซึ่งปรากฎว่า เป็น ศุภนิดา ที่เอาชนะไปได้ 2 เกมรวด 21-14 และ 21-17 พร้อมผ่านเข้าสู่รอบรองชนะเลิศ

ขณะที่ หมิว พรปวีณ์ ต้องดวลกับ เกา ฟาง เจี๋ย มือ 28 ของโลกชาวจีน ซึ่งผู้ชนะแมตช์นี้ จะเข้าไปพบกับ เม ศุภนิดา ในรอบรองชนะเลิศ และ หมิว ก็ต้องการชัยชนะแมตช์นี้ เพื่อต่อโอกาสในการแย่งตั๋วเวิลด์ ทัวร์ ไฟนอล

อย่างไรก็ตามปรากฎว่า หมิว พรปวีณ์ พลาดท่าพ่ายให้กับสาวจีนไป 2 เกมรวด 14-21 และ 18-21 ยุติเส้นทางไว้ที่รอบ 8 คน รวมถึงตั๋วเวิลด์ ทัวร์ ไฟนอล จะตกเป็นของ เม ศุภนิดา

ขณะที่ เกา ฟาง เจี๋ย ผ่านเข้าสู่รอบรองชนะเลิศ ไปดวลกับ เม ศุภนิดา ต่อไป