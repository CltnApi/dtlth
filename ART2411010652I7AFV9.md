---
layout: post
code: "ART2411010652I7AFV9"
origin_url: "https://www.khaosod.co.th/lifestyle/news_9478058"
image: "https://github.com/user-attachments/assets/f1b4b8eb-e8cd-4bd5-a0f0-034a87a87a1b"
title: "สดจากเยาวชน - พิธีคำนับครู โขน‘พระจักราวตาร’"
description: "พลอากาศเอกสถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว รองประธานกรรมการและเลขาธิการมูลนิธิส่งเสริมศิลปาชีพ ในสมเด็จพระนางเจ้าสิริกิติ์"
category: "LIFESTYLE"
language: "th"
date: 2024-11-01T13:55:05.260Z
---

# สดจากเยาวชน - พิธีคำนับครู โขน‘พระจักราวตาร’

[![สดจากเยาวชน - พิธีคำนับครู โขน‘พระจักราวตาร’](https://www.khaosod.co.th/wpapp/uploads/2024/10/03khon.jpg "สดจากเยาวชน - พิธีคำนับครู โขน‘พระจักราวตาร’")](https://www.khaosod.co.th/wpapp/uploads/2024/10/03khon.jpg)

**พลอากาศเอกสถิตย์พงษ์ สุขวิมล ร**าชเลขานุการในพระองค์พระบาทสมเด็จพระเจ้าอยู่หัว รองประธานกรรมการและเลขาธิการมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และประธานกรรมการอำนวยการ โขนมูลนิธิส่งเสริมศิลปาชีพฯ เป็นประธานในพิธีคำนับครู โขนมูลนิธิส่งเสริมศิลปาชีพฯ ตอน **“พระจักราวตาร”**

![สดจากเยาวชน - พิธีคำนับครู โขน‘พระจักราวตาร’](https://www.khaosod.co.th/wpapp/uploads/2024/10/khon2.jpg)

เมื่อวันอังคารที่ 22 ตุลาคม 2567 เวลา 09.00 น. ณ วิทยาลัยนาฏศิลป (ศาลายา) สถาบันบัณฑิตพัฒนศิลป์ โดยมี ครูสมบัติ แก้วสุจริต ศิลปินแห่งชาติ สาขาศิลปะการแสดง (นาฏ ศิลป์ไทย-โขนละคร) ปี 2566 พร้อมด้วยคณะกรรมการ ผู้กำกับ ครูผู้เชี่ยวชาญ อาจารย์ผู้ฝึกซ้อม ศิลปิน นักแสดงโขน ทั้งระดับศิลปินชั้นครูและเยาวชน รวมถึงผู้ปฏิบัติงานทุกส่วน เข้าร่วมพิธีคำนับครู จัดขึ้นเพื่อแสดงความเคารพต่อครู อาจารย์ ก่อนเริ่มการแสดงตามธรรมเนียมปฏิบัติที่สืบทอดกันมาอย่างพร้อมเพรียงกัน

![สดจากเยาวชน - พิธีคำนับครู โขน‘พระจักราวตาร’](https://www.khaosod.co.th/wpapp/uploads/2024/10/khon7.jpg)

**“พิธีคำนับครู” เป็นพิธีสำคัญในวงการนาฏศิลป์และดุริยางค ศิลป์ ด้วยถือกันว่าเพลงหน้าพาทย์ ดนตรี และท่ารำ เป็นเพลงและท่ารำที่ศักดิ์สิทธิ์ เมื่อเริ่มกิจกรรมแรกด้วยพิธีคำนับครู จะเป็นสิริมงคลสำหรับครูอาจารย์ ศิลปิน นักแสดงทุกคน รวมถึงผู้เข้าร่วมพิธี**

![สดจากเยาวชน - พิธีคำนับครู โขน‘พระจักราวตาร’](https://www.khaosod.co.th/wpapp/uploads/2024/10/khon1.jpg)

ภายหลังจบพิธีคำนับครู ประธานในพิธีให้เกียรติมอบทุนพระราชทานมูลนิธิส่งเสริมศิลปาชีพฯ ประจำปี 2567 ให้นักแสดงที่ได้รับการคัดเลือก สาขาละครพระ ละครนาง โขนพระ โขนยักษ์ โขนลิง สาขาละ 3 ทุน รวมจำนวน 15 ทุน และให้โอวาทแก่นักแสดงและคณะทำงาน จากนั้นผู้ฝึกซ้อมและนักแสดงทั้งหมดรวมตัวเพื่อฝึกซ้อมร่วมกันเป็นครั้งแรก

![สดจากเยาวชน - พิธีคำนับครู โขน‘พระจักราวตาร’](https://www.khaosod.co.th/wpapp/uploads/2024/10/khon8.jpg)

_สำหรับนักแสดงที่ได้รับการคัดเลือก จำนวน 15 ทุน มีดังนี้ สาขาละครพระ จำนวน 3 ทุน ได้แก่ น.ส.พรรวลัย วิสุทธิแพทย์ วิทยาลัยนาฏศิลปจันทบุรี สถาบันบัณฑิตพัฒนศิลป์ น.ส.มะลิซ้อน โพนสาลี จุฬาลงกรณ์มหาวิทยาลัย น.ส.ชุติกาญจน์ เผือกพันธุ์ คณะศิลปนาฏดุริยางค์ สถาบันบัณฑิตพัฒนศิลป์ สาขาละครนาง จำนวน 3 ทุน ได้แก่ น.ส.พรรษณสร โชติสิทธิ์วณิช คณะศิลปนาฏดุริยางค์ สถาบันบัณฑิตพัฒนศิลป์ น.ส.ณัชชา เหราบัตร วิทยาลัยนาฏศิลป สถาบันบัณฑิตพัฒนศิลป์ น.ส.ณัฏฐณิชา บุญขันตินาถ คณะศิลปนาฏดุริยางค์ สถาบันบัณฑิตพัฒนศิลป์_

![สดจากเยาวชน - พิธีคำนับครู โขน‘พระจักราวตาร’](https://www.khaosod.co.th/wpapp/uploads/2024/10/khon4.jpg)

สาขาโขนพระ จำนวน 3 ทุน ได้แก่ นายอิสระพงศ์ อิสระโชติ วิทยาลัยนาฏศิลป สถาบันบัณฑิตพัฒนศิลป์ นายธีระ พันเชื้อ วิทยาลัยนาฏศิลป สถาบันบัณฑิตพัฒนศิลป์ นายกฤตภณ พูลเพิ่ม คณะศิลปนาฏดุริยางค์ สถาบันบัณฑิตพัฒนศิลป์ สาขาโขนยักษ์ จำนวน 3 ทุน ได้แก่ นายสุวิชชา ใจอารีย์ คณะศิลปนาฏดุริยางค์ สถาบันบัณฑิตพัฒนศิลป์ นายศุภณิช ดอนแถลง วิทยาลัยนาฏศิลป สถาบันบัณฑิตพัฒนศิลป์ นายรัฐศาสตร์ แซ่โอ้ว วิทยาลัยนาฏศิลป สถาบันบัณฑิตพัฒนศิลป์ สาขาโขนลิง จำนวน 3 ทุน ได้แก่ นายสดายุ จุลกะเศียน วิทยาลัยนาฏศิลป สถาบันบัณฑิตพัฒนศิลป์ นายฐาปนะ ไทรเกต คณะศิลปนาฏดุริยางค์ สถาบันบัณฑิตพัฒนศิลป์ นายวายุบุตร เลี้ยงสอน คณะศิลปนาฏดุริยางค์ สถาบันบัณฑิตพัฒนศิลป์

![สดจากเยาวชน - พิธีคำนับครู โขน‘พระจักราวตาร’](https://www.khaosod.co.th/wpapp/uploads/2024/10/khon5.jpg)

เนื่องในปีนี้เป็นปีมหามงคลของปวงชนชาวไทยที่พระบาทสมเด็จพระเจ้าอยู่หัว ทรงเจริญพระชนมพรรษา 72 พรรษา และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 92 พรรษา คณะกรรมการ ผู้กำกับ ครูผู้เชี่ยวชาญ อาจารย์ผู้ฝึกซ้อม ศิลปิน นักแสดงโขน พร้อมด้วยผู้ปฏิบัติงานทุกคน ถือโอกาสสำคัญนี้ร่วมกันปฏิบัติหน้าที่ในการแสดงโขนฯ เพื่อร่วมกันสืบสาน รักษา ต่อยอดศิลปวัฒนธรรมของชาติ และร่วมกันแสดงความจงรักภักดีต่อสถาบันพระมหากษัตริย์ ผ่านการแสดงโขนมูลนิธิส่งเสริมศิลปาชีพฯ โดยคณะกรรมการคัดเลือกตอน “พระจักราวตาร” อันเป็นตอนที่แสดงกฤษฎาภินิหารของพระจักราหรือพระนารายณ์ ที่อวตารลงมาเป็นพระราม โอรสท้าวทศรถ กษัตริย์แห่งกรุงอโยธยา เพื่อปราบฝ่ายอธรรม เปรียบประดุจพระราชวงศ์จักรี ที่ผดุงความสุขความสงบให้พสกนิกรชาวไทยตลอดมา

![สดจากเยาวชน - พิธีคำนับครู โขน‘พระจักราวตาร’](https://www.khaosod.co.th/wpapp/uploads/2024/10/khon6.jpg)

**กำหนดจัดการแสดงขึ้นในระหว่างวันที่ 7 พฤศจิกายน-วันที่ 8 ธันวาคม 2567 ณ หอประชุมใหญ่ ศูนย์วัฒนธรรมแห่งประเทศไทย บัตรราคา 2,000 บาท, 1,800 บาท, 1,000 บาท, 800 บาท และ 600 บาท (รอบนักเรียน ราคา 180 บาท) เปิดจำหน่ายบัตรแล้ววันนี้ที่ไทยทิคเก็ตเมเจอร์ทุกสาขา โทร.0-2262-3456**