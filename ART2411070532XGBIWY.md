---
layout: post
code: "ART2411070532XGBIWY"
origin_url: "https://www.khaosod.co.th/sports/news_9494340"
image: "https://github.com/user-attachments/assets/00d65ba5-5109-407d-93f8-7067e9d3068c"
title: "ฟุตซอลไทย ยวบ 2 แข้งหลักเจ็บตัดเชือก อินโดนีเซีย - ลั่นเล่นเพื่อแฟนชาวไทย"
description: "เมื่อวันที่ 7 พฤศจิกายน 2567 ที่ห้องแถลงข่าว ศูนย์การค้า เทอร์มินอล 21 โคราช ฝ่ายจัดการแข่งสหพันธ์ฟุตบอลอาเซียน (เอเอฟเอฟ) จัดงานแถลงข่าวความพร้อมก่อนการ"
category: "SPORTS"
language: "th"
date: 2024-11-07T05:36:45.992Z
---

# ฟุตซอลไทย ยวบ 2 แข้งหลักเจ็บตัดเชือก อินโดนีเซีย - ลั่นเล่นเพื่อแฟนชาวไทย

[![ฟุตซอลไทย ยวบ 2 แข้งหลักเจ็บตัดเชือก อินโดนีเซีย - ลั่นเล่นเพื่อแฟนชาวไทย](https://www.khaosod.co.th/wpapp/uploads/2024/11/465708435_1091885712939856_8796388807753451123_n.jpg "ฟุตซอลไทย ยวบ 2 แข้งหลักเจ็บตัดเชือก อินโดนีเซีย - ลั่นเล่นเพื่อแฟนชาวไทย")](https://www.khaosod.co.th/wpapp/uploads/2024/11/465708435_1091885712939856_8796388807753451123_n.jpg)

เมื่อวันที่ 7 พฤศจิกายน 2567 ที่ห้องแถลงข่าว ศูนย์การค้า เทอร์มินอล 21 โคราช ฝ่ายจัดการแข่งสหพันธ์ฟุตบอลอาเซียน (เอเอฟเอฟ) จัดงานแถลงข่าวความพร้อมก่อนการแข่งขัน อาเซียน ฟุตซอล แชมเปี้ยนชิพ 2024 รอบรองชนะเลิศ

โดย มิเกล โรดริโก้ หัวหน้าผู้ฝึกสอนฟุตซอลชายทีมชาติไทย กล่าวว่า “เราโชคไม่ดีนัก ที่มีผู้เล่นได้รับบาดเจ็บถึง 2 คน คือ กฤษณ์ อรัญสัญญาลักษณ์ กับ พิชยุตม์ กิตติภานุวงศ์ และอาจจะกลับมาช่วยทีมไม่ได้ในรอบต่อไป อย่างที่รู้ทีมของเรามีผู้เล่นใหม่ 90 เปอร์เซ็นต์ นี่คือเกมที่ผู้เล่นจะได้ทดสอบและหาประสบการณ์ในการเล่นภายใต้ความกดดัน”

“แต่ไม่ว่าอย่างไร สิ่งสำคัญคือเราเล่นในฐานะเจ้าภาพมีแฟนบอลที่เดินทางมาจากทั่วสารทิศนับพันคอยส่งเสียงเชียร์เราอยู่และนี่คือแรงผลักดันที่ดีที่สุดจะเป็นพลังของเราในรอบต่อไป”

ด้าน วิคตอร์ เซาโต้ เฮดโค้ช ฟุตซอลทีมชาติไทย อินโดนีเซีย กล่าวว่า “เราโชคดีที่ผ่านรอบแบ่งกลุ่มมาโดยไม่มีผู้เล่นบาดเจ็บ ตอนนี้เราเข้ารอบรองชนะเลิศมาได้แล้วทีมของเราทุกคนพร้อมที่จะเดินหน้าต่อ แน่นอนว่าเกมนัดต่อไปของเราคือเกมที่ยากกับการเจอทีมไทย สิ่งสำคัญในเกมนี้คือเราต้องมีสมาธิและตื่นตัวตลอดเวลาต้องผิดพลาดให้น้อยที่สุด”

สำหรับการแข่งขันฟุตซอลชิงแชมป์อาเซียน 2024 รอบรองชนะเลิศ ฟุตซอลชายทีมชาติไทย จะพบกับ อินโดนีเซีย ที่ สนาม เทอร์มินอลฮอลล์ ศูนย์การค้าเทอร์มินอล 21 โคราช ในวันที่ 8 พฤศจิกายน 2567 เวลา 15.00 น. เปิดเข้าชมฟรี และถ่ายทอดสดทาง Youtube, Facebook – ช้างศึก และ ฟุตซอลไทยแลนด์