---
layout: post
code: "ART2411151436GB55IQ"
origin_url: "https://www.khaosod.co.th/special-stories/news_9507751"
image: "https://github.com/user-attachments/assets/0d275551-ff10-4fd2-ab40-80d2206b2e61"
title: "อ้างท้องเสีย มิจฉาชีพระบาดหนัก หลอกร้านอาหารหวังขู่เรียกเงิน ก่อนถูกจับได้"
description: "อ้างท้องเสีย มิจฉาชีพระบาดหนัก หลอกร้านอาหารหวังขู่เรียกเงิน ก่อนถูกจับได้ เจ้าของร้านค้นชื่อพบ ตระเวนทำหลายที่ เตือนภัยให้ระวัง"
category: "SPECIAL_STORIES"
language: "th"
date: 2024-11-15T15:10:58.961Z
---

# อ้างท้องเสีย มิจฉาชีพระบาดหนัก หลอกร้านอาหารหวังขู่เรียกเงิน ก่อนถูกจับได้

[![อ้างท้องเสีย มิจฉาชีพระบาดหนัก หลอกร้านอาหารหวังขู่เรียกเงิน ก่อนถูกจับได้](https://www.khaosod.co.th/wpapp/uploads/2024/11/rodrang2.jpg "อ้างท้องเสีย มิจฉาชีพระบาดหนัก หลอกร้านอาหารหวังขู่เรียกเงิน ก่อนถูกจับได้")](https://www.khaosod.co.th/wpapp/uploads/2024/11/rodrang2.jpg)

**อ้างท้องเสีย มิจฉาชีพระบาดหนัก หลอกร้านอาหารหวังขู่เรียกเงิน ก่อนถูกจับได้ เจ้าของร้านค้นชื่อพบ ตระเวนทำหลายที่ เตือนภัยให้ระวัง**

วันที่ 15 พ.ย.2567 ผู้สื่อข่าวได้รับแจังจากร้านอาหารดังในเมืองพัทยา จ.ชลบุรี ว่าถูกมิจฉาชีพหลอกว่าได้มากินอาหารแล้วท้องเสีย จากนั้นได้ให้ทางร้านโอนเงินที่กินคืนโดยเหตุเกิดขึ้นเมื่อวันที่ 14 พฤศจิกายน 67 แต่เนื่องจากร้านไม่ได้เปิดจึงคิดว่าเป็นมิจฉาชีพแน่ๆ

ผู้สื่อข่าวได้เดินทางไปที่ร้านอาหารแห่งหนึ่ง ซึ่งตั้งภายในตลาดน้ำ 4 ภาค เมืองพัทยา จ.ชลบุรี พบ นายสิงหนาท รุลปักษ์ เจ้าของร้านอาหาร เปิดเผยว่า เมื่อช่วงเช้าที่ผ่านมา แอดมินของร้านได้รับโทรศัพท์จากลูกค้าโทรเข้ามาที่ร้าน โดยแจ้งว่าเมื่อวานได้มานั่งรับประทานที่ร้าน สั่งอาหารกิน จากนั้นก่อนกลับได้สั่งหมึกน้ำดำ กลับบ้านซึ่งเป็นอาหารขึ้นชื่อของทางร้าน จากนั้นเมื่อนำกลับไปกินที่บ้าน พบว่าหมึกน้ำดำดังกล่าว ภายในตัวปลาหมึกมีปลาตัวเล็กๆอยู่ ทำให้ช่วงเช้าเกิดอาการท้องเสีย อย่างหนัก จึงได้โทรมาแจ้งที่ร้านเพื่อให้รับทราบ

โดยแจ้งว่าเมื่อคืนรับประทานอาหารไปเป็นเงินทั้งหมดจำนวน 800 บาท ซึ่งแท้จริงแล้ว เมื่อวานที่ผ่านมาทางร้านได้ปิดทำการ เนื่องจากเมื่อช่วงเย็นมีฝนตกลงมาอย่างหนัก จึงได้ปิดร้านไม่ได้ให้บริการแต่อย่างใด ซึ่งทางแอดมินร้าน คิดว่าน่าจะเป็นมิจฉาชีพ จึงหลอกถามหมายเลขบัญชี และถามโต๊ะที่นั่ง

ทางมิจฉาชีพไม่สามารถตอบได้ แต่ทางมิจฉาชีพได้ส่ง บัญชี ทรูวอลเล็ต มาให้ จากนั้นทางแอดมินได้ลองโอนเงินไป 1 บาท จนทราบชื่อ ว่าคือ น.ส.จิรนุช ก่อนลองไปค้าหาชื่อดูใน google จึงรู้ว่าเป็นมิจฉาชีพ มีการลงเตือนภัยไว้ในหลายพื้นที่

เจ้าของร้าน กล่าวเพิ่มเติมว่า ถือว่าโชคดีมาก ที่เมื่อวานร้านปิด จึงสงสัยว่าเป็นมิจฉาชีพแน่ ถ้าเปิดร้านก็คงจะต้องตรวจสอบก่อน ซึ่งบางร้านที่ถูกหลอกไป จากที่อ่านทราบว่า กลัวร้านจะเสียชื่อเสียง จึงรีบโอนเงินคืน จึงอยากเตือนร้านอาหารให้ระมัดระวังมิจฉาชีพที่มารูปแบบอย่างนี้ ขอให้มีการตรวจสอบให้ดีก่อน