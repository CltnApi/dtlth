---
layout: post
code: "ART2411220906Z2LF52"
origin_url: "https://www.khaosod.co.th/sports/news_9517123"
image: "https://github.com/user-attachments/assets/7f89b1c8-d505-4396-a7d9-f6fb0732bf15"
title: "มติเอกฉันท์! สุชัย นั่งนายกเทนนิสไทยสมัย 2 วางเป้าพัฒนาจอมหวดขึ้นมือท็อป"
description: "สมาคมกีฬาลอนเทนนิสแห่งประเทศไทย ในพระบรมราชูปถัมภ์ จัดการประชุมใหญ่วิสามัญ ครั้งที่ 1/2567 ณ ศูนย์พัฒนากีฬาเทนนิสแห่งชาติ สมาคมกีฬาลอนเทนนิสฯ"
category: "SPORTS"
language: "th"
date: 2024-11-22T09:38:20.071Z
---

# มติเอกฉันท์! สุชัย นั่งนายกเทนนิสไทยสมัย 2 วางเป้าพัฒนาจอมหวดขึ้นมือท็อป

[![มติเอกฉันท์! สุชัย นั่งนายกเทนนิสไทยสมัย 2 วางเป้าพัฒนาจอมหวดขึ้นมือท็อป](https://www.khaosod.co.th/wpapp/uploads/2024/11/Tennis.jpg "มติเอกฉันท์! สุชัย นั่งนายกเทนนิสไทยสมัย 2 วางเป้าพัฒนาจอมหวดขึ้นมือท็อป")](https://www.khaosod.co.th/wpapp/uploads/2024/11/Tennis.jpg)

สมาคมกีฬาลอนเทนนิสแห่งประเทศไทย ในพระบรมราชูปถัมภ์ จัดการประชุมใหญ่วิสามัญ ครั้งที่ 1/2567 ณ ศูนย์พัฒนากีฬาเทนนิสแห่งชาติ สมาคมกีฬาลอนเทนนิสฯ เมืองทองธานี จ.นนทบุรี เมื่อวันที่ 22 พฤศจิกายน 2567 โดยมีวาระสำคัญคือ การเลือกตั้งนายกสมาคมและคณะกรรมการอำนวยการสมาคม เนื่องจาก นายสุชัย พรชัยศักดิ์อุดม นายกสมาคมและคณะกรรมการอำนวยการสมาคมชุดปัจจุบัน ได้บริหารงานครบวาระ 4 ปี (พ.ศ. 2563 – 2567)

การประชุมครั้งสำคัญ ได้มี น.ส.กมลวรรณ สุทธิบุตร หัวหน้างานทะเบียนสมาคมกีฬาประจำกรุงเทพมหานคร และ น.ส.ศศิธร สุคนธ์ นิติกร เป็นผู้แทนการกีฬาแห่งประเทศไทย (กกท.) เข้าร่วมสังเกตการณ์การประชุม โดยมีผู้แทนสโมสรเครือสมาชิกเข้าร่วม จำนวน 57 จากทั้งหมด 59 สโมสร และเมื่อเข้าสู่วาระการเลือกตั้ง นายภุชงค์ เลาหศิริวงศ์ ผู้แทนชมรมเทนนิสพนมรุ้งสัมพันธ์ ได้เสนอให้ นายไทยทนุ วรรณสุข จากสโมสรเทนนิสธารารินทร์ เป็นประธานดำเนินการเลือกตั้ง ซึ่งได้รับการรับรองอย่างเป็นเอกฉันท์

จากนั้น ประธานดำเนินการเลือกตั้ง ได้เปิดให้มีการเสนอชื่อผู้ชิงตำแหน่งนายกสมาคม โดย พันเอก วัฒนา จันทร์ไพจิตต์ จากสถาบันเทนนิสศรีชาพันธุ์ (ปั้นดิน) ได้เสนอให้ นายสุชัย พรชัยศักดิ์อุดม จากชมรมเทนนิสชัยปราการ เป็นนายกสมาคม โดยไม่มีการเสนอชื่อท่านอื่น และผลการเลือกตั้ง ปรากฏว่า ผู้ร่วมประชุมได้สนับสนุน นายสุชัย ด้วยคะแนนเป็นเอกฉันท์ ส่งผลให้ นายสุชัย ได้รับเลือกตั้งให้ดำรงตำแหน่งนายกสมาคมกีฬาลอนเทนนิสแห่งประเทศไทย ในพระบรมราชูปถัมภ์ อีกสมัย (วาระ 2567-2571) ซึ่งนับเป็นสมัยที่ 2 ติดต่อกัน

ผู้สื่อข่าวรายงานว่า เนื่องจาก นายสุชัย ได้ติดภารกิจ จึงไม่ได้เข้าร่วมการประชุม แต่ได้ทำหนังสือและลงลายมือชื่อมอบให้ผู้แทนนำมาเสนอต่อประธานดำเนินการเลือกตั้ง เพื่อยืนยันว่า หากสโมสรสมาชิกยังให้ความไว้วางใจการบริหารงาน ทางนายสุชัยก็ยินดีรับเลือกตั้งเป็นนายกสมาคม และพร้อมที่จะทำงาน เพื่อสานต่อนโยบายในการส่งเสริมสนับสนุน พัฒนากีฬาเทนนิส และผลักดันให้นักกีฬาไทยก้าวสู่ความเป็นเลิศและทำผลงานระดับโลก เพื่อสร้างชื่อเสียงให้ประเทศไทยอีกต่อไป

หลังทราบผลการเลือกตั้ง นายสุชัย เปิดเผยว่า ขอขอบคุณผู้แทนสโมสรเครือสมาชิกทุกคนที่เสียสละเดินทางมาร่วมการประชุม และขอบคุณที่ให้โอกาสตนได้กลับมาบริหารสมาคมอีกครั้ง ตนจะใช้ความสามารถทุกอย่างที่ทำได้เพื่อเทนนิสของเรา จะพัฒนาเยาวชน จะพยายามหาช้างเผือกขึ้นมาให้เหมือนที่เคยมี บอล ภราดร ศรีชาพันธุ์ และ แทมมี่ แทมมารีน ธนสุกาญจน์ จะพยายามในอีก 4 ปีข้างหน้า เช่น ตอนนี้ ก็มีนักเทนนิสของเราที่ติดท็อป 100 เยาวชนของโลกแล้ว จะพยายามทุกอย่าง รวมถึงการดึงงบประมาณจากภาครัฐและเอกชนเข้ามา และหวังว่าในเอเชี่ยนเกมส์จะได้ลุ้นเหรียญหลัก ๆ ทั้งนี้ ตนขอขอบคุณคณะกรรมการอำนวยการสมาคมฯ ทุกคนที่ช่วยบริหารงานกันมา

“ผมเคยพูดไว้ว่า เทนนิสเหมือนกับบ้านเรา มีน้อง ๆ เจ้าหน้าที่ที่น่ารัก มีคณะกรรมการที่ดี ผมก็ยินดีที่จะทำหน้าที่ ผมอยากจะทำให้ดีที่สุดเพื่อวงการเทนนิสของเรา ผมเคยให้สัมภาษณ์ไว้ว่า คนที่จะทำกีฬา ต้องเข้ามาเพื่อเสียสละ ไม่ใช่เข้ามาเพื่อเอาผลประโยชน์จากสมาคม ผมยืนยันนะครับว่าทุกอย่างที่เราทำต้องเสียสละเพื่อสมาคม” นายสุชัย กล่าว

ทางด้านการเลือกตั้งคณะกรรมการอำนวยการสมาคมจากผู้แทนสโมสรเครือสมาชิก จำนวน 9 สโมสร (สโมสรละ 1 คน) มีผู้แทนสโมสรเครือสมาชิกที่ถูกเสนอชื่อเพียง 9 คน ครบตามจำนวน และได้รับการสนับสนุนด้วยคะแนนเป็นเอกฉันท์ ดังนี้ ดร.ทวีศักดิ์ ศิลกุล ชมรมเทนนิส ส.ภานุรังษี, นายวิเชษฐ์ ทีปกากร สโมสรเทนนิสกรุงเทพมหานคร, นายสร้างบุญ กิตติกรณ์ ชมรมเทนนิสเพื่อนรวมใจ, นายภุชงค์ เลาหศิริวงศ์ ชมรมเทนนิสพนมรุ้งสัมพันธ์, นายธานี แสนยาอุโฆษ ชมรมผู้ปกครองนักเทนนิสจังหวัดราชบุรี, พันเอก วัฒนา จันทร์ไพจิตต์ สถาบันเทนนิสศรีชาพันธุ์ (ปั้นดิน), นายภูมิสรรค์ เสนีวงศ์ ณ อยุธยา ชมรมเทนนิสสุรวิทย์, นางสาวทิรา บุญาณี กิตติกรณ์ ชมรมเทนนิสราชพฤกษ์ และ นายไทยทนุ วรรณสุข สโมสรเทนนิสธารารินทร์

ในส่วนคณะกรรมการอำนวยการสมาคมอีก 9 คน ซึ่งมาจากการแต่งตั้ง ทางนายสุชัย ในฐานะนายกสมาคมจะพิจารณาแต่งตั้งในลำดับต่อไป ก่อนยื่นจดทะเบียนต่อนายทะเบียนสมาคมกีฬา และร่วมกันบริหารงาน ในวาระปี 2567 – 2571 ต่อไป