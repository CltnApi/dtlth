---
layout: post
code: "ART2411150407YF94ED"
origin_url: "https://www.khaosod.co.th/sports/news_9506448"
image: "https://github.com/user-attachments/assets/dc7ad494-ebfb-459a-b227-4139f9024e16"
title: "Yamaha R3 bLU cRU ปิดฉาก คอร์นี เฉือน ศักดิ์ชัย  0.22 วิ. คว้าชัยส่งท้ายปี"
description: "ศึกเฟ้นดาวรุ่งสู่เวทีโลก Yamaha R3 bLU cRU Asia-Pacific Championship 2024 รูดม่านปิดฉากฤดูกาลแรกอย่างเป็นทางการ หลังดวลเรซสุดท้าย"
category: "SPORTS"
language: "th"
date: 2024-11-15T04:23:59.011Z
---

# Yamaha R3 bLU cRU ปิดฉาก คอร์นี เฉือน ศักดิ์ชัย  0.22 วิ. คว้าชัยส่งท้ายปี

[![Yamaha R3 bLU cRU ปิดฉาก คอร์นี เฉือน ศักดิ์ชัย  0.22 วิ. คว้าชัยส่งท้ายปี](https://www.khaosod.co.th/wpapp/uploads/2024/11/S__9642499.jpg "Yamaha R3 bLU cRU ปิดฉาก คอร์นี เฉือน ศักดิ์ชัย  0.22 วิ. คว้าชัยส่งท้ายปี")](https://www.khaosod.co.th/wpapp/uploads/2024/11/S__9642499.jpg)

ศึกเฟ้นดาวรุ่งสู่เวทีโลก Yamaha R3 bLU cRU Asia-Pacific Championship 2024 รูดม่านปิดฉากฤดูกาลแรกอย่างเป็นทางการ หลังดวลเรซสุดท้ายที่ เดอะ เบนด์ มอเตอร์สปอร์ต พาร์ค ประเทศออสเตรเลีย เมื่อวันอาทิตย์ที่ผ่านมา ต้องตัดสินชัยชนะถึงหน้าเส้นชัย โดย ฮันเตอร์ คอร์นีย์ นักบิดเจ้าถิ่นคว้าชัยในโฮมเรซ เฉือน “เชลล์” ศักดิ์ชัย คงดวงดี ดาวรุ่งชาวไทยวัย 14 ปี เพียง 0.022 วินาทีเท่านั้น

[![](https://www.khaosod.co.th/wpapp/uploads/2024/11/S__9642503_0-696x464.jpg)](https://www.khaosod.co.th/wpapp/uploads/2024/11/S__9642503_0.jpg)

การแข่งขันเรซสุดท้ายของฤดูกาล มีขึ้นเมื่อวันอาทิตย์ที่ 10 พฤศจิกายนที่ผ่านมา ภายใต้อากาศสดใส และการขับเคี่ยวสุดเข้มข้นของนักแข่งเยาวชนแถวหน้าจากภูมิภาค “เอเชีย-แปซิฟิก”

[![](https://www.khaosod.co.th/wpapp/uploads/2024/11/S__9642504_0-696x464.jpg)](https://www.khaosod.co.th/wpapp/uploads/2024/11/S__9642504_0.jpg)

เกมเรซนี้ดวลกันทั้งสิ้น 9 รอบสนาม โดย คาเครุ โอกุนุกิ ดาวรุ่งชาวญี่ปุ่นที่คว้าแชมป์ประจำปีไปครองก่อนหน้านี้ในวันเสาร์ ยังคงได้ออกตัวจากตำแหน่งโพล แต่พลาดในจังหวะเริ่มเกม ก่อนที่จะต้องรีไทร์ในรอบที่ 2 ส่งผลให้การลุ้นตำแหน่งหัวแถวเรซสุดท้ายของปี เป็นการขับเคี่ยวของนักบิด 5 คน ที่ไล่บดกันอย่างหนักตั้งแต่ช่วงเริ่มเกม จนต้องมาตัดสินกันที่หน้าเส้นชัยในรอบสุดท้าย

[![](https://www.khaosod.co.th/wpapp/uploads/2024/11/S__9642502_0-696x464.jpg)](https://www.khaosod.co.th/wpapp/uploads/2024/11/S__9642502_0.jpg)

โดย ฮันเตอร์ คอร์นีย์ นักบิดเจ้าถิ่น หมายเลข 40 บิดเข้าป้ายเป็นคันแรกด้วยเวลา 20 นาที 16.547 วินาที เฉือน ศักดิ์ชัย ดาวรุ่งชาวไทยเจ้าของหมายเลข 54 อันดับ 2 เพียง 0.022 วินาทีเท่านั้น ส่วนอันดับ 3 ได้แก่ ไรอัน ลาร์คิน นักบิดเจ้าถิ่นอีกคน ตามหลัง 0.912 วินาที และเป็นที่น่าเสียดายสำหรับ “อาร์ตี้” ธนกฤต ประทุมทอง ดาวรุ่งชาวไทยหมายเลข 13 ที่บดอยู่ในกลุ่มนำ แต่พลาดล้มในรอบสุดท้ายของการแข่งขัน

[![](https://www.khaosod.co.th/wpapp/uploads/2024/11/S__9642500_0-696x464.jpg)](https://www.khaosod.co.th/wpapp/uploads/2024/11/S__9642500_0.jpg)

Yamaha R3 bLU cRU Asia-Pacific Championship 2024 นับเป็นก้าวแรกแห่งความสำเร็จของโครงการนี้ ภายใต้การเป็นศูนย์กลางโดย “ไทยยามาฮ่า มอเตอร์” ที่สร้างจุดเริ่มต้นในการเฟ้นหาดาวรุ่งฝีมือดีจาก เอเชีย-แปซิฟิก เพื่อป้อนสู่เวทีมอเตอร์สปอร์ตโลกในอนาคต

[![](https://www.khaosod.co.th/wpapp/uploads/2024/11/S__9642505_0-696x464.jpg)](https://www.khaosod.co.th/wpapp/uploads/2024/11/S__9642505_0.jpg)

โดยแชมป์ประจำปีคนแรกได้แก่ คาเครุ โอกุนุกิ นักบิดดาวรุ่งเลือดใหม่ชาวญี่ปุ่นวัย 17 ปี เก็บไปทั้งสิ้น 151 คะแนน ส่วนรองแชมป์ได้แก่ ลาคิน มีทั้งสิ้น 141.5 คะแนน ด้านนักบิดไทยอย่าง ศักดิ์ชัย รั้งอันดับ 3 มีทั้งสิ้น 130 คะแนน ตามด้วย ธนกฤต ในอันดับ 4 มี 119 คะแนน และอันดับ 5 เป็นของ เฮย์เดน ฟอร์ดิซ มี 118.5 คะแนน

