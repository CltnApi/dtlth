---
layout: post
code: "ART24111711175VMXI8"
origin_url: "https://www.khaosod.co.th/lifestyle/news_9509491"
image: "https://github.com/user-attachments/assets/5ddd9377-03a2-46c3-bc90-2cbc47383080"
title: "สตรี - สาวเดนมาร์ก‘นักเต้น’  คว้ามงแรกของประเทศ"
description: " จบลงอย่างสวยงามสำหรับ การประกวดมิสยูนิเวิร์สครั้งที่ 73 ประจำปี 2024 ที่อารีน่าซีดีเอ็มเอ็กซ์ ในกรุงเม็กซิโกซิตี ประเทศเม็กซิโก โดยสาวงามมากความสามารถ"
category: "LIFESTYLE"
language: "th"
date: 2024-11-17T11:21:47.173Z
---

# สตรี - สาวเดนมาร์ก‘นักเต้น’  คว้ามงแรกของประเทศ

[![สตรี - สาวเดนมาร์ก‘นักเต้น’  คว้ามงแรกของประเทศ](https://www.khaosod.co.th/wpapp/uploads/2024/11/MIS-scaled.jpg "สตรี - สาวเดนมาร์ก‘นักเต้น’  คว้ามงแรกของประเทศ")](https://www.khaosod.co.th/wpapp/uploads/2024/11/MIS-scaled.jpg)

จบลงอย่างสวยงามสำหรับ **การประกวดมิสยูนิเวิร์สครั้งที่ 73 ประจำปี 2024** ที่อารีน่าซีดีเอ็มเอ็กซ์ ในกรุงเม็กซิโกซิตี ประเทศเม็กซิโก โดยสาวงามมากความสามารถ ที่คว้ามงกุฎไปครองคือ **น.ส.วิกตอเรีย แคร์ ไทล์วิก** จากเดนมาร์ก หนึ่งในตัวเต็งที่ถูกจับตาเพราะครบเครื่อง และชัยชนะครั้งนี้ยังถือเป็นการสร้างประวัติศาสตร์เพราะวิกตอเรียคือสาวงามเดนมาร์กคนแรกที่ได้ตำแหน่งมิสยูนิเวิร์ส

เพื่อนๆ นางงามร่วมยินดี



**สาวนักเต้นในวัย 21 ปี สำเร็จการศึกษาด้านธุรกิจและการตลาด ระหว่างเรียนทำงานในแวดวงเครื่องประดับไปด้วยและมีความเชี่ยวชาญเกี่ยวกับเพชรเป็นอย่างมาก วิกตอเรียยังเป็นอาสาสมัครที่อุทิศเวลาหลายปีในการสนับสนุนมูลนิธิและองค์กรต่างๆ รวมถึงการส่งเสริมพลังของคนรุ่นใหม่ เป็นที่ปรึกษาในชุมชน และมุ่งมั่นสร้างการตระหนักรู้ด้านสุขภาพจิตโดยใช้ประสบการณ์ของตัวเองเป็นแรงบันดาลใจให้ผู้อื่นก้าวไปข้างหน้าอย่างเข้มแข็ง**

วิกตอเรียกับชุดประจำชาติ



วิกตอเรียเป็นอีกหนึ่งสาวงามที่ไล่ตามความฝันผ่านเวทีประกวดมากมาย ก่อนหน้านี้เคยเป็นตัวแทนประเทศเข้าร่วมการประกวดมิสแกรนด์ อินเตอร์เนชั่นแนล 2022 โดยเข้ารอบ 20 คนสุดท้ายวิกตอเรียยังมีความฝันว่าอยากจะเรียนต่อที่มหาวิทยาลัยฮาร์วาร์ด รวมถึงทำงานด้านกฎหมายในอนาคตด้วย

สร้างประวัติศาสตร์ให้เดนมาร์ก



นอกจากรูปลักษณ์โดดเด่นด้วยรูปร่างสูงโปร่ง ผมบลอนด์เปล่งประกายและท่วงท่าการเดินประหนึ่งเต้นรำแล้ว วิกตอเรียยังตอบคำถามได้ดีทั้งสองรอบ จากคำถามในรอบคัดเลือกเหลือ 5 คนสุดท้าย กับคำถามว่า **“คุณจะใช้ชีวิตแตกต่างไปจากเดิมอย่างไรหากคุณรู้ว่าไม่มีใครตัดสินคุณ”**

ผู้ประกวดในรอบ 5 คนสุดท้าย



_สาวงามเดนมาร์กยิ้มหวานก่อนตอบว่า “ฉันจะไม่มีวันเปลี่ยนแปลงการดำเนินชีวิตของฉัน เราเรียนรู้จากความผิดพลาดของเรา เราเรียนรู้ทุกวัน เราเรียนรู้สิ่งใหม่ๆ และเราต้องนำสิ่งนั้นมาใช้ในอนาคต นั่นคือเหตุผลว่าทำไมฉันจึงใช้ชีวิตให้เต็มที่ในแต่ละวันและแค่คิดในแง่บวก ดังนั้นฉันขอตอบว่าไม่ ฉันจะไม่เปลี่ยนแปลงอะไรเลย”_

วิกตอเรีย แคร์ ไทล์วิก สร้างประวัติศาสตร์เป็นมิสยูนิเวิร์สคนแรกจากเดนมาร์ก



ส่วนคำถามรอบสุดท้ายซึ่งเป็นคำถามเดียวกันคือ มิสยูนิเวิร์สเป็นแรงบันดาลใจให้ผู้หญิงมาหลายยุคหลายสมัย คุณอยากจะพูดอะไรกับทุกคนที่กำลังมองดูคุณอยู่ในตอนนี้

โอปอล สุชาตา ช่วงศรี คว้ารองอันดับ 3



**วิกตอเรียตอบอย่างฉะฉานว่า “ข้อความของฉันถึงคนทั้งโลกที่กำลังจับตามองอยู่ก็คือ ไม่ว่าคุณจะมาจากไหน ไม่ว่าอดีตของคุณจะเป็นอย่างไร คุณสามารถเลือกที่จะเปลี่ยนอดีตให้กลายเป็นจุดแข็งของคุณได้เสมอ มันไม่ได้กำหนดว่าคุณเป็นใคร คุณเพียงแค่ต้องสู้ต่อไป ฉันยืนอยู่ตรงนี้ในวันนี้เพราะฉันต้องการเปลี่ยนแปลง ฉันต้องการสร้างประวัติศาสตร์ และนั่นคือสิ่งที่ฉันกำลังทำในคืนนี้ ดังนั้น อย่ายอมแพ้ เชื่อมั่นในตัวเองและความฝันของคุณเสมอ และนั่นคือสิ่งที่คุณจะทำ” สิ้นเสียงของวิกตอเรียผู้ชมในอารีน่าก็ส่งเสียงเชียร์อย่างล้นหลามด้วยความชื่นชม และนี่คือสิ่งที่ยืนยันได้ดีว่ามิสยูนิเวิร์ส 2024 คนนี้สมมงจริงๆ**

![สตรี - สาวเดนมาร์ก‘นักเต้น’ คว้ามงแรกของประเทศ](https://www.khaosod.co.th/wpapp/uploads/2024/11/MIS102.jpg)

การประกวดปีนี้ยังมีอีกประวัติศาสตร์ที่ต้องจารึกเพราะรองชนะเลิศอันดับ 1 เป็นของ **น.ส.ชิดิมมา อาเดตชิมา** จากไนจีเรีย ถือเป็นครั้งแรกบนเวทีมิสยูนิเวิร์สที่สาวงามจากไนจีเรียคว้าตำแหน่งในรอบไฟนอลมาครองได้สำเร็จ ขณะที่รองชนะเลิศอันดับ 2 คือ **น.ส.มาริอา เฟร์นันดา เบลตรัน** จากเม็กซิโก รองชนะเลิศอันดับ 3 ได้แก่ **โอปอล น.ส.สุชาตา ช่วงศรี** สาวงามจากไทย และรองชนะเลิศอันดับ 4 **น.ส.อิลีอานา มาร์เกซ** จากเวเนซุเอลา

แม้โอปอลจะไม่ได้คว้ามง 3 แต่ได้ใจแฟนๆ เวทีนางงามทั้งในไทยและทั่วโลก ไม่เพียงความสวยสง่าและใบหน้าคมเข้มแบบฉบับสาวไทย แต่ยังทำผลงานบนเวทีได้ดีมาก

![สตรี - สาวเดนมาร์ก‘นักเต้น’ คว้ามงแรกของประเทศ](https://www.khaosod.co.th/wpapp/uploads/2024/11/MIS004.jpg)

_ช่วงตอบคำถามรอบแรกโอปอลได้คำถามที่ว่า “คุณสมบัติอะไรบ้างที่ผู้นำควรมีเพื่อให้ประสบความสำเร็จอย่างแท้จริง” สาวงามชาวภูเก็ตตอบว่า “คุณสมบัติที่ผู้นำควรมีสำหรับฉันคือความเห็นอกเห็นใจ เพราะไม่ว่าคุณจะเก่งแค่ไหน ไม่ว่าคุณจะมีการศึกษาแบบใด สุดท้ายแล้วคุณต้องมีความเห็นอกเห็นใจเพื่อดูแลผู้คนและความเป็นอยู่ของพวกเขา และฉันเชื่อว่าไม่ใช่แค่ผู้นำเท่านั้น ทุกคนในโลกใบนี้จำเป็นต้องมีความเห็นอกเห็นใจซึ่งกันและกัน นั่นคือสิ่งที่จะทำให้เราสามัคคีกันได้”_ หลังตอบจบ **ซูริ ฮอลล์** พิธีกรรายการโทรทัศน์ชาวอเมริกัน หนึ่งในคอมเมนเตเตอร์การประกวดร่วมกับ **แคทรีโอนา เกรย์** แสดงความคิดเห็นชื่นชมในคำตอบของโอปอลและว่าความเห็นอกเห็นใจคือสิ่งที่ทุกคนควรมี

วิกตอเรียกับชิดิมมา อาเดตชิมา สาวงามชาวไนจีเรีย



**ส่วนคำถามรอบสุดท้ายโอปอลตอบว่า “ข้อความหนึ่งที่ฉันต้องการจะบอกพวกเขาคือให้มีความเชื่อและมีความหวังอยู่เสมอ จากโครงการ Opal For HER ฉันทำงานกับหมอและผู้ป่วยมะเร็งจำนวนมาก เราทุกคนรู้ดีว่าการเอาชนะโรคนี้เป็นเรื่องยาก แต่สิ่งที่ฉันสัมผัสได้คือทุกคนมีความหวังและเชื่อว่าพรุ่งนี้จะเป็นวันที่ดีกว่า ตราบใดที่เชื่อว่าพลังของคุณไม่มีที่สิ้นสุดและตราบใดที่คุณยังมีความหวัง จิตวิญญาณและพลังของคุณก็จะเปล่งประกาย”**