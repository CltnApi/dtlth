---
layout: post
code: "ART2411010903NX61AW"
origin_url: "https://www.khaosod.co.th/entertainment/news_9486245"
image: "https://github.com/user-attachments/assets/21bfbac1-0b4f-4105-aff6-bc9aabf9cb9c"
title: "ลูกหมี เผชิญหน้า ปู  สบายใจเขายังมีชีวิตอยู่ อยากให้ติดคุก เผื่อสำนึกเปลี่ยนสันดาน"
description: "ลูกหมี ไม่มีหวั่นเผชิญหน้า ปู มัณฑนา ครั้งแรก มั่นใจในหลักฐาน สบายใจเขายังมีชีวิตอยู่ อยากให้ติดคุก เผื่อสำนึกเปลี่ยนสันดาน"
category: "ENTERTAINMENT"
language: "th"
date: 2024-11-01T14:55:35.194Z
---

# ลูกหมี เผชิญหน้า ปู  สบายใจเขายังมีชีวิตอยู่ อยากให้ติดคุก เผื่อสำนึกเปลี่ยนสันดาน

[![ลูกหมี เผชิญหน้า ปู  สบายใจเขายังมีชีวิตอยู่ อยากให้ติดคุก เผื่อสำนึกเปลี่ยนสันดาน](https://www.khaosod.co.th/wpapp/uploads/2024/11/lookmee_011167-1.jpg "ลูกหมี เผชิญหน้า ปู  สบายใจเขายังมีชีวิตอยู่ อยากให้ติดคุก เผื่อสำนึกเปลี่ยนสันดาน")](https://www.khaosod.co.th/wpapp/uploads/2024/11/lookmee_011167-1.jpg)

**ลูกหมี ไม่มีหวั่นเผชิญหน้า ปู มัณฑนา ครั้งแรก มั่นใจในหลักฐาน สบายใจเขายังมีชีวิตอยู่ อยากให้ติดคุก เผื่อสำนึกเปลี่ยนสันดาน**

วันที่ 1 พ.ย. 2567 เวลา 08.30 น. ที่ศาลแขวงพระนครใต้ **“ลูกหมี รัศมี ทองสิริไพรศรี”** ดารานางแบบชื่อดัง เดินทางมาด้วยสีหน้ายิ้มแย้ม พร้อม **“ทนายเดชา”** และ **“ทนายกุ้ง”** ทนายความส่วนตัว ตามศาลนัดไต่สวนมูลฟ้อง ครั้งที่ 2

![ลูกหมี เผชิญหน้า ปู สบายใจเขายังมีชีวิตอยู่ อยากให้ติดคุก เผื่อสำนึกเปลี่ยนสันดาน](https://www.khaosod.co.th/wpapp/uploads/2024/11/lookmee_011167-4.jpg)

หลังเป็นโจทก์ยื่นฟ้องจำเลยลูกหนี้ อดีตนางเอกดัง **“ปู มัณฑนา หิมะทองคำ”** ในข้อหาฉ้อโกง และ พ.ร.บ.ว่าด้วยความผิดอันเกิดจากการใช้เช็ค พ.ศ. 2534 มาตรา 4 หลังเจรจาไกล่เกลี่ยขอเงินจำนวน 2 ล้านบาทคืนแต่ไม่สำเร็จ ยืดเยื้อมายาวนานเกือบปี จนต้องมาจบลงที่การฟ้องร้องเพื่อหาบทสรุปในวันนี้

ต่อมาเวลา 08.50 น. ฝั่งของลูกหนี้ **“ปู มัณฑนา”** ก็เดินทางมาพร้อมกับสามี **“หาญส์ ภักดีหาญ หิมะทองคำ”** ลูกชายคนโต **“เพียร์ซ ภีมเดช”** ทนายประมาณ เลืองวัฒนะวณิช, ทนายกิ่ง ศิริญญ์รดา โดยครั้งนี้ถือเป็นการประจันหน้ากันของ **“ปู-ลูกหมี”** ครั้งแรก

หลังจากที่ฝั่งโจทก์ **“ลูกหมี”** ขึ้นเบิกความในชั้นศาล เสร็จสิ้นช่วงเช้า ได้ให้สัมภาษณ์กับสื่อมวลชน  
ทนายเดชา : วันนี้ทางจำเลยคุณปูเขามา สามีมาด้วย และทนายความมา 3 คน เขาใช้ทนายความหลายคน ทนายประมาณ และทนายกิ่ง ลูกสาว ส่วนฝ่ายนี้มีคุณลูกหมีเป็นโจทก์ ทนายกุ้ง ผม และน้องอ้อมมาด้วยซึ่งเป็นผู้เสียหายอีกราย

ADVERTISEMENT

**ผลการไต่สวนครั้งนี้เป็นอย่างไรบ้าง?**  
ทนายเดชา : ช่วงเช้าสืบคุณลูกหมีไปแล้ว จบคำซักถาม ส่วนใหญ่จะวนไปวนมาเรื่องรับเช็คมายังไง ได้ผลตอบแทนเท่าไหร่ จ่ายเช็คหรือยัง เอาเช็คไปขึ้นมั้ย และก็เป็นเรื่องกู้ยืมดอกเบี้ยผิดกฎหมายมั้ย ทางนี้ก็ยืนยันว่าลงทุนประมาณนี้ครับ

**แนวทางคดีแนวโน้มในวันนี้เป็นผลดีกับใคร?**  
ทนายเดชา : น่าจะเป็นของคุณลูกหมี เพราะว่าแกทำบุญไว้เยอะ บาปไม่ค่อยได้ทำ ส่วนใหญ่ทำแต่บุญ ผมคิดว่าน่าจะได้รับผลบุญ ที่คิดว่ามันเข้าทางเราเพราะว่าพยานหลักฐานมันชัดเจน อย่างแชทสนทนามันมีการคุยแต่เรื่องลงทุน กำไรแบ่งปันชัดเจน มันไม่มีเรื่องกู้ยืมเงิน สัญญากู้มันก็มาภายหลังจากที่ไม่ได้คืนเงิน ก็ชัดเจนว่าเป็นเรื่องการลงทุน แล้วเรื่องผลตอบแทนชัดเจน ไม่ใช่เรื่องกู้ยืม

**ครั้งที่แล้วไต่สวนรอบแรก ทางนั้นบอกว่าจะมีอะไรพลิก?**  
ทนายเดชา : พลิกที่คดีหรือลิ้นเราไม่แน่ใจอันนี้ไม่รู้ ไม่มีอะไรพลิกนะ แต่ว่าสิ่งที่แสดงถึงความมั่นใจก็คือคุณปูมา แสดงว่าแกก็อาจจะคุยกับพี่ประมาณว่างานนี้ชนะแน่หรือเปล่า แกเลยมา ปกติจำเลยเขาไม่มานะในชั้นไต่สวน

**การที่ปูมาวันนี้ ทางเรามีความหวั่นใจมั้ย?**  
ทนายเดชา : ทางคุณลูกหมีน่าจะสบายใจนะว่าเขายังอยู่  
ลูกหมี : สบายใจค่ะว่ายังมีชีวิตอยู่ สบายใจว่าพี่เขายังใช้ชีวิตอยู่สุขสบาย ดีใจกับพี่เขาด้วย หน้าตาสดชื่นสวย

![ลูกหมี เผชิญหน้า ปู สบายใจเขายังมีชีวิตอยู่ อยากให้ติดคุก เผื่อสำนึกเปลี่ยนสันดาน](https://www.khaosod.co.th/wpapp/uploads/2024/11/lookmee_011167-5.jpg)

**คิดว่าจะจบภายในวันนี้มั้ย?**  
ทนายเดชา : ยังหรอกครับ ซักนาน

**ในห้องบรรยากาศมาคุมั้ย?**  
ลูกหมี : บรรยากาศเป็นไปได้ด้วยดี ก็เบิกความลูกหมีก่อน เขาถามเรื่องตั้งแต่ต้นว่าเจอเขายังไง เราก็เล่าไปว่ามีพี่ผู้ชายคนหนึ่งแนะนำให้รู้จัก ไปเจอกันในสนามกอล์ฟ แล้วก็มีการปาร์ตี้กินเลี้ยงต่อ เราก็กลับก่อน เขาก็อยู่ต่อ มีการแลกไลน์กัน แล้วหลังจากนั้นอีก 2-3 วันเขาก็โทร.มาชักชวนลงทุน เราก็พูดความจริงทั้งหมดว่าเขาชักชวนเราลงทุนทำธุรกิจกระเป๋า เขาก็ลงทุนในธุรกิจนี้ด้วยเขาก็ได้ผลตอบแทนดีกำไรดี เชื่อพี่เถอะ อยากให้ลูกหมีสบาย อยากให้เอาเงินมาเลี้ยงพ่อแม่ เลี้ยงน้องหมา

ทนายเดชา : ตอนนี้เชื่อเขามั้ย

ลูกหมี : ตอนนี้ก็ไม่เชื่อแล้ว เพราะว่าเราดูเส้นทางการเงินแล้ว เงินที่เราโอนไปมันออกไปแบบ สองนาทีออกแล้ว ห้านาทีเงินออก เงินโอนไปหาอ้อม โอนไปหาโทนี่ ไปหาเพื่อนเขาต่างๆ พวกนั้นก็เป็นผู้เสียหาย คือเราดูเส้นทางการเงินแล้วว่าเงินที่เราโอนไปมันไม่มียอดไหนเลยที่โอนไปลงทุนทำธุรกิจที่มันเป็นยอดเดียวกัน

ถ้าเราโอนไป 95,000 เขาก็ต้องโอน 95,000 ไปทำธุรกิจ ถ้าเราโอนไป 145,000 เขาก็ต้องโอนไป 145,000 แต่เส้นทางเงินพอเราโอนไป เขาโอนไปให้ครอบครัว ให้ลูก ให้ผู้เสียหายต่างๆ และในเส้นทางการเงินน่าจะมีผู้เสียหายท่านอื่นๆ ที่ไม่ออกมาอีกเยอะ เพราะว่าลักษณะการโอนเงินกับการที่เขารับเงิน คือผู้เสียหายท่านอื่นโอนมาเป็นก้อน โอนทีละ 2 แสน 3 แสน

แต่เวลาเขาโอนกลับไปก็เป็นลักษณะดาวกระจาย วันเดียวก็เหลือหลักสิบบาท เป็นเหมือนเงินหมุนแล้วเงินให้คนอื่นไปใช้หนี้ เพราะเราคิดว่าเป็นเงินที่เอาไปใช้หนี้คนอื่น เพราะคนปกติเราได้เงินมาค่าสอนเดินแบบ เงินเรามีแต่เพิ่มขึ้นทุกๆ วัน โอนออกก็แค่ค่าน้ำค่าไฟ ให้คุณพ่อคุณแม่

**มั่นใจมั้ยว่าทิศทางคดีจะส่งผลดีกับเรา?**  
ลูกหมี : ทิศทางมันก็ต้องเป็นของเรา เพราะว่าเงินเราโอนออกไป เราพูดความจริงต่อศาลท่าน และเราก็สาบานตนเราพูดความจริงเป็นสิ่งที่ดี คิดว่าเราน่าจะมีความเจริญ คนที่พูดไม่จริงผลกรรมมันก็ต้องได้รับตามนั้นด้วย แล้วหลักฐานเราก็พร้อม ในแชทไลน์ที่คุยมันก็มีแต่คำว่าลูกค้าๆ กำไรๆ กระเป๋าลงๆ ก็ชักชวนเราทุกครั้ง แล้วการที่เขาโทร.หาเราทุกครั้ง คือการโทร.มาเอาเงินจากเรา โทร.มาชวนเราลงทุน เราไม่เคยเสนอหน้าอยากจะไปลงทุน แต่เขาโทรมาเราก็ตอบรับเพราะเขาให้ผลตอบแทนเราที่สูงค่ะ

**ที่เจอหน้ากันวันนี้มีอารมณ์โกรธมั้ย?**  
ลูกหมี : วันนี้ที่เจอหน้ากันในใจก็ดีใจที่เขายังอยู่

**สิ่งที่เขาพูดข้างในศาลตรงกับความเป็นจริงมั้ย?**  
ลูกหมี : วันนี้เบิกความเป็นลูกหมีอย่างเดียวค่ะ เขายังไม่ได้พูดอะไร แต่ทนายฝั่งจำเลยก็ซักไซ้ประมาณว่า ธุรกิจเช่น วีอาร์โมเดล มันจะมีทั้งกำไรและขาดทุน เขาก็พูดประมาณว่าการสั่งจ่ายเช็ค เราได้เงินต้นกลับมาหรือยังหรือว่ามีดอกเบี้ยในก้อนนี้ต่างๆ อยู่หรือไม่ แต่ว่ามันจะตอบยากนิดนึง เพราะเช็คที่เขาตีมาทั้งหมด 10 ใบด้วยกัน เวลาเขาถามทีละใบ แล้วมันก็จะยากในการตอบนิดนึง  
แต่เราก็ยืนหยัดตรงที่ว่าเช็ค 2 ล้าน ถ้าคนเราติดหนี้เรา 2 ล้านแล้วเขาจะมาเขียนเช็คให้เราทำไม แล้วจะทำสัญญากู้ใช้ชำระหนี้เราให้เราทำไม ประเด็นมันก็อยู่ตรงแค่นี้ค่ะ แต่เขาก็จะพยายามดึงไปด้านโน้นด้านนี้ให้มันเป็นเรื่องอื่นไป

![ลูกหมี เผชิญหน้า ปู สบายใจเขายังมีชีวิตอยู่ อยากให้ติดคุก เผื่อสำนึกเปลี่ยนสันดาน](https://www.khaosod.co.th/wpapp/uploads/2024/11/lookmee_011167-6.jpg)

**คิดว่าเป้าหมายเขาสู้เพื่อให้ตัวเองไม่ต้องใช้หนี้ หรือสู้เพื่อให้ได้ยอดเงินตามที่เขาสะดวกจะจ่าย?**  
ลูกหมี : เราไม่ทราบเป้าหมายเขานะคะ แต่เป้าหมายของเราคือทำไมมีผู้เสียหายจำนวนมากเกิดขึ้นแบบลูกหมี แต่ว่าการชักชวนลงทุนท่านอื่นก็เป็นเรื่องของ ATK เรื่องของของเล่นเด็ก เรื่องต่างๆ ซึ่งอย่างคุณอ้อมก็โดนลักษณะเดียวกัน แล้วเงินที่ลูกหมีโอนไปก็มีโอนให้คุณอ้อมในหลายๆ ยอด ซึ่งเส้นทางการเงินก็ไปโอนให้ใช้หนี้ผู้เสียหายอย่างคุณอ้อม

**แสดงว่าวันนี้ไม่น่าจบ?**  
ลูกหมี : วันนี้ไม่น่าจบค่ะ เพราะว่าทนายฝั่งนู้นเขาซักถามค่อนข้างเยอะค่ะ

**คุณอ้อมมาในฐานะ?**  
อ้อม : เป็นพยานค่ะ ของอ้อมขึ้นศาลวันที่ 18 พ.ย. ฟ้องข้อหาฉ้อโกงค่ะ

ทนายเดชา : ถ้าไม่จบวันนี้ก็มีไต่สวนต่อ ไต่สวนได้ไม่จำกัด ทางคุณอ้อมก็เป็นพยานยืนยันว่ามีลักษณะวิธีการคล้ายๆ กัน ของคุณอ้อมโดน 1 ล้าน 1 แสน

ลูกหมี : ลูกหมีก็ต้องขอพูดไว้ตรงนี้ว่าผู้เสียหายทุกท่านที่ไม่ได้ออกตัวก็ดีแล้วก็ออกตัวก็ดี ในเจตนาของลูกหมีอยากให้ผู้เสียหายทุกท่านได้เงินคืน คนที่กระทำความผิดอยากให้เขาคืนเงินผู้เสียหายเพราะพวกเรามีความเดือดร้อน เงินที่พวกเราหามาเราทำงานกันจริงๆ ไม่ใช่ว่าเราสุขสบาย อยากให้จำเลยหรือว่าคนที่เอาเงินไป มีสำนึกตรงนี้ด้วยว่าเอาเงินเราไปก็คืนเรามา ไม่ใช่บิดประเด็น

**ฟ้องข้อหาฉ้อโกง ในใจเราอยากจะดำเนินคดีสำเร็จโทษยังไง?**  
ลูกหมี : ในใจเราตั้งต้นก็อยากได้เงินคืนเพราะเรามีความเดือดร้อนที่ต้องใช้เงินจริงๆ แต่ถ้าเกิดเราได้เงินช้า เราก็รอได้ อีกส่วนหนึ่งจริงๆ เลยถ้าคนทำผิดเราก็อยากให้ติดคุก เพื่อเป็นการทำโทษ เผื่อเขาจะเปลี่ยนสันดานของเขาบ้าง

**เขาบอกว่าจะมีอะไรพลิกวันนี้ เราตั้งรับยังไง?**  
ทนายกุ้ง : น่าจะพลิกลิ้นมากกว่ามั้ย  
ลูกหมี : หรือว่าเดินขาพลิก(ยิ้ม)  
ทนายเดชา : ไม่เห็นมีอะไรพลิกเลย

**ไม่มีอะไรเซอร์ไพรส์ใหม่สำหรับฝั่งเรา?**  
ทนายกุ้ง : ไม่มีค่ะ ส่วนใหญ่เป็นเอกสารเราทั้งหมด  
ทนายเดชา : เซอร์ไพรส์ที่มาทั้งผัวทั้งเมีย นานๆ เราจะเห็นจำเลยมาทั้งผัวทั้งเมีย มาแบบครอบครัว ลูกก็มาด้วย  
ลูกหมี : ของลูกหมีที่เซอร์ไพรส์ก็มีหลักฐานเพิ่มเติมที่ส่งให้ทางศาล เป็นคดีใหญ่ยอดเงินสูง ก็เซอร์ไพรส์ที่ว่าลูกหมีตัดสินใจเอาเอกสารชุดนี้ยื่นให้ศาล ลูกหมีขอบอกเลยว่าผู้เสียหาย กราบตรงนี้เลยว่าที่ลูกหมีเอาเอกสารมาอยากให้ผู้เสียหายได้เงินคืน ไม่ต้องกลัวเขาค่ะ เขาเอาเงินเราไป ครอบครัวพี่ที่เดือดร้อนก็เดือดร้อนทั้งครอบครัวจริงๆ ซึ่งลูกหมีได้เอกสารที่เขามอบอำนาจมาให้หลายราย อันนี้จะเซอร์ไพรส์มากกว่าที่เอกสารเพิ่มค่ะ