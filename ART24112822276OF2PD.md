---
layout: post
code: "ART24112822276OF2PD"
origin_url: "https://www.khaosod.co.th/sports/news_9526395"
image: "https://github.com/user-attachments/assets/9f567513-965e-4250-90de-85cdbda5f575"
title: "ชนะนัดแรกยุคอโมริม - แมนฯ ยูไนเต็ดเฉือนโบโด/กลิมต์ ศึกยูฟ่า ยูโรปา ลีก"
description: "แมนเชสเตอร์ ยูไนเต็ด ได้ชัยชนะนัดแรกในยุคการคุมทีมของ รูเบน อโมริม หลังเปิดบ้านเฉือนชนะโบโด/กลิมต์ ในศึกยูฟ่า ยูโรปา ลีก โดยที่มี ราสมุส ฮอยลุนด์ สวมบทฮีโร่"
category: "SPORTS"
language: "th"
date: 2024-11-28T22:55:36.082Z
---

# ชนะนัดแรกยุคอโมริม - แมนฯ ยูไนเต็ดเฉือนโบโด/กลิมต์ ศึกยูฟ่า ยูโรปา ลีก

[![ชนะนัดแรกยุคอโมริม - แมนฯ ยูไนเต็ดเฉือนโบโด/กลิมต์ ศึกยูฟ่า ยูโรปา ลีก](https://www.khaosod.co.th/wpapp/uploads/2024/11/2024-11-28T211253Z_1225076230_UP1EKBS1MXG1A_RTRMADP_3_SOCCER-EUROPA-MUN-BOD-REPORT.jpg "ชนะนัดแรกยุคอโมริม - แมนฯ ยูไนเต็ดเฉือนโบโด/กลิมต์ ศึกยูฟ่า ยูโรปา ลีก")](https://www.khaosod.co.th/wpapp/uploads/2024/11/2024-11-28T211253Z_1225076230_UP1EKBS1MXG1A_RTRMADP_3_SOCCER-EUROPA-MUN-BOD-REPORT.jpg)

การแข่งขันฟุตบอลยูฟ่า ยูโรปา ลีก รอบลีก เมื่อวันที่ 28 พฤศจิกายน “ปีศาจแดง”แมนเชสเตอร์ ยูไนเต็ด จากอังกฤษ เปิดสนามโอลด์ แทรฟฟอร์ด รับการมาเยือนของโบโด/กลิมต์ จากนอร์เวย์

เกมนี้เจ้าบ้านส่ง ราสมุส ฮอยลุนด์, เมสัน เมาต์, อเลฮานโดร การ์นาโช ลงสนาม ขณะที่ทีมเยือนใช้งาน อันเดรียส เฮลเมอร์เซน, เยนส์ เฮาเก, ฟิลิป ซิงก์เคอร์นาเกล

เริ่มเกมมาได้ราว 49 วินาที ผู้รักษาประตูโบโด/กลิมต์เล่นพลาดเลยถูก ราสมุส ฮอยลุนด์ ปราดเข้าแย่งบอลจากเท้า ก่อนจะเป็น อเลฮานโดร การ์นาโช วิ่งมายิงเข้าสู่ก้นตาข่ายที่ว่างเปล่า แมนฯ ยูไนเต็ดนำตั้งแต่ไก่โห่ 1-0

นาที 19 ซอนเดร บรุนสตัด เฟต ได้บอลในเขตโทษ ก่อนไหลไปบริเวณหัวกะโหลกหน้าเขตโทษให้ ฮาคอน เอฟเยน ยิงเสียบมุมสวยงาม โบโด/กลิมต์ตีเสมอ 1-1

นาที 23 พาทริก เบิร์ก หวดลูกยาวขึ้นหน้า ฟิลิป ซิงก์เคอร์นาเกล จึงสบโอกาสวิ่งแซงกองหลังไปถึงบอล จากนั้นกระชากหลุดเข้าเขตโทษแล้วยิงไม่เหลือซาก โบโด/กลิมต์แซงนำ 2-1

นาที 45 นูสแซร์ มาซราวี ตัดบอลได้แล้วเลี้ยงหาช่อง จากนั้นจึงเปิดเข้าเขตโทษให้ ราสมุส ฮอยลุนด์ ใช้เท้าพักก่อนตวัดยิงเข้าประตูไป แมนฯ ยูไนเต็ดตีเสมอ 2-2 และจบครึ่งแรกไปด้วยสกอร์นี้

ครึ่งหลังนาที 48 อเลฮานโดร การ์นาโช รับบอลได้ทางด้านซ้ายของเขตโทษ จากนั้นจ่ายเข้ากลางให้ เมสัน เมาต์ พลิกหลุดผู้เล่นคู่แข่งแล้วยิงไปชนคาน แมนฯ ยูไนเต็ดชวดขึ้นนำ

นาที 50 เมสัน เมาต์ ตอกส้นให้ มานูเอล อูการ์เต หลุดเข้าทางด้านขวาของเขตโทษ ก่อนที่อูการ์เตจะปาดเข้ากลางให้ ราสมุส ฮอยลุนด์ ชาร์จเข้าไป แมนฯ ยูไนเต็ดนำ 3-2

นาที 90+2 โบโด/กลิมต์ได้ฟรีคิกบริเวณหน้าเขตโทษ พาทริก เบิร์ก ยิงลูกพุ่งข้ามกำแพงตรงกรอบ อ็องเดร โอนานา ทุบทิ้งไปได้ จบเกมแมนฯ ยูไนเต็ดจึงชนะ 3-2 เป็นชัยชนะนัดแรกในการคุมทีมของ รูเบน อโมริม กุนซือคนใหม่

ทำให้ผ่านไป 5 นัด แมนฯ ยูไนเต็ดเก็บเพิ่มเป็น 9 คะแนน อยู่อันดับ 12 ส่วนโบโด/กลิมต์มี 7 คะแนน ยึดอันดับ 17 ทั้งคู่อยู่ในพื้นที่ตั๋วเพลย์ออฟ

(REUTERS/Dylan Martinez)

ทางด้าน “ไก่เดือยทอง”ท็อตแนม ฮอตสเปอร์ จากอังกฤษ เปิดสนามท็อตแนม ฮอตสเปอร์ สเตเดียม เสมอกับ “หมาป่า”โรมา จากอิตาลี 2-2

เจ้าบ้านได้ประตูจาก ซน ฮึง-มิน นาที 5, เบรนแนน จอห์นสัน นาที 34 ส่วนทีมเยือนได้จาก อีวาน เอ็นดิกกา นาที 20, มัตส์ ฮุมเมลส์ นาที 90+1

ผ่านไป 5 นัดเท่ากัน สเปอร์สมี 10 คะแนน ยึดอันดับ 9 ส่วนโรมาเก็บไป 6 คะแนน ครองอันดับ 21 ทั้งคู่อยู่ในพื้นที่ตั๋วเพลย์ออฟ

ผลคู่อื่น อันเดอร์เลกต์ (เบลเยียม) เสมอ ปอร์โต (โปรตุเกส) 2-2, แอธเลติก บิลเบา (สเปน) ชนะ เอล์ฟสบอร์ก (สวีเดน) 3-0, อาแซด อัล์กมาร์ (เนเธอร์แลนด์) เสมอ กาลาตาซาราย (ตุรกี) 1-1, เบซิกตัส (ตุรกี) แพ้ มักคาบี เทล อาวีฟ (อิสราเอล) 1-3

ดินาโม เคียฟ (ยูเครน) แพ้ วิกตอเรีย เพลเซน (สาธารณรัฐเช็ก) 1-2, ลาซิโอ (อิตาลี) เสมอ ลูโดโกเร็ตส์ (บัลแกเรีย) 0-0, คาราบัก (อาเซอร์ไบจาน) แพ้ โอลิมปิก ลียง (ฝรั่งเศส) 1-4, เอฟเอ อาร์เอฟเอส (ลัตเวีย) แพ้ เปาก์ (กรีซ) 0-2

สปอร์ติง บรากา (โปรตุเกส) ชนะ ฮอฟเฟนไฮม์ (เยอรมนี) 3-0, เอฟซีเอสบี (โรมาเนีย) เสมอ โอลิมเปียกอส (กรีซ) 0-0, เฟเรนส์วารอช (ฮังการี) ชนะ มัลโม (สวีเดน) 4-1, มิดทิลแลนด์ (เดนมาร์ก) แพ้ ไอน์ทรักต์ แฟรงก์เฟิร์ต (เยอรมนี) 1-2

นีซ (ฝรั่งเศส) แพ้ เรนเจอร์ส (สกอตแลนด์) 1-4, เรอัล โซเซียดาด (สเปน) ชนะ อาแจ็กซ์ (เนเธอร์แลนด์) 2-0, สลาเวีย ปราก (สาธารณรัฐเช็ก) แพ้ เฟเนร์บาห์เช (ตุรกี) 1-2, ทเวนเต (เนเธอร์แลนด์) แพ้ อูนิยง แซงต์ ชิลลัวส์ (เบลเยียม) 0-1

**อันดับบนตารางคะแนนหลังผ่าน 5 นัด (เฉพาะ 8 อันดับแรก พื้นที่เข้ารอบทันที)**

1\. ลาซิโอ (13 คะแนน)

2\. แอธเลติก บิลเบา (13 คะแนน)

3\. ไอน์ทรักต์ แฟรงก์เฟิร์ต (13 คะแนน)

4\. กาลาตาซาราย (11 คะแนน)

5\. อันเดอร์เลกต์ (11 คะแนน)

6\. อาแจ็กซ์ (10 คะแนน)

7\. โอลิมปิก ลียง (10 คะแนน)

8\. เรนเจอร์ส (10 คะแนน)