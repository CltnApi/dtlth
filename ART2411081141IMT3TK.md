---
layout: post
code: "ART2411081141IMT3TK"
origin_url: "https://www.khaosod.co.th/special-stories/news_9496713"
image: "https://github.com/user-attachments/assets/4335ac8b-4443-4430-8791-333116e0247f"
title: "ร้านอาหารไม่รับบัตรเครดิต ลูกค้าหัวร้อน รีวิว 1 ดาว ตั้งแต่อาหารยังไม่มาเสิร์ฟ"
description: "ร้านอาหารไม่รับบัตรเครดิต ลูกค้าหัวร้อน รีวิว 1 ดาว ตั้งแต่อาหารยังไม่มาเสิร์ฟ ทั้งที่ร้านแจ้งไว้ชัดเจน สั่งอาหาร 9 อย่าง คิดเงินมา 1,440 บอกราคาแรง"
category: "SPECIAL_STORIES"
language: "th"
date: 2024-11-08T11:46:25.236Z
---

# ร้านอาหารไม่รับบัตรเครดิต ลูกค้าหัวร้อน รีวิว 1 ดาว ตั้งแต่อาหารยังไม่มาเสิร์ฟ

[![ร้านอาหารไม่รับบัตรเครดิต ลูกค้าหัวร้อน รีวิว 1 ดาว ตั้งแต่อาหารยังไม่มาเสิร์ฟ](https://www.khaosod.co.th/wpapp/uploads/2024/11/pran-b.jpg "ร้านอาหารไม่รับบัตรเครดิต ลูกค้าหัวร้อน รีวิว 1 ดาว ตั้งแต่อาหารยังไม่มาเสิร์ฟ")](https://www.khaosod.co.th/wpapp/uploads/2024/11/pran-b.jpg)

**ร้านอาหารไม่รับบัตรเครดิต ลูกค้าหัวร้อน รีวิว 1 ดาว ตั้งแต่อาหารยังไม่มาเสิร์ฟ ทั้งที่ร้านแจ้งไว้ชัดเจน สั่งอาหาร 9 อย่าง คิดเงินมา 1,440 บอกราคาแรง**

ปัจจัยสำคัญอีกอย่างสำหรับร้านอาหารยุคปัจจุบัน นอกจากความสม่ำเสมอรสชาติอาหาร ยังมีการบริการที่ต้องให้ประทับใจลูกค้า เพราะปฏิเสธไม่ได้ว่าฟีเจอร์ “รีวิวร้านอาหาร” มีส่วนต่อการตัดสินใจของผู้บริโภค

อย่างไรก็ตามสิ่งที่ร้านอาหาร “ควบคุมไม่ได้” คือคอมเมนต์รีวิวจากผู้บริโภค ที่สามารถแสดงความคิดเห็นอย่างไรก็ได้ตามใจมือที่พิมพ์ ซึ่งมีทั้งความจริงและเรื่องที่เกินจริง

เช่นเดียวกับที่เกิดขึ้นกับร้านอาหาร **[บ้านทอดมันแม่ผ่องศรี ปากน้ำปราณ](https://www.facebook.com/Baanmaephongsri?__tn__=-UC*F)** อ.ปราณบุรี จ.ประจวบคีรีขันธ์ ที่ถูกลูกค้าให้ 1 ดาวพร้อมวิพากษ์วิจารณ์อย่างมากมาย

_**ลูกค้าท่านดังกล่าวให้ 1 ดาว พร้อมระบุว่า “ราคาแรงมาก และไม่รับบัตรเครดิตด้วย งงมาก ขายใคร เราหลงมากินตามแมป เพื่อนพาต่างชาติมากิน เปิดเมนูมาตกใจเลย ราคาแรงมากเมื่อเทียบกับคุณภาพและปริมาณ”**_

ต่อมาทางร้านได้ออกมาโพสต์ชี้แจง โดยระบุใจความดังนี้

ขออนุญาตใช้พื้นที่ในการชี้แจงนะคะ เนื่องจากก่อนหน้านี้ เราเจอรีวิวที่ลูกค้ารู้สึกแย่ แต่ก็ไม่เคยตอบกลับเลย เพราะคิดว่าเป็นความผิดพลาดของทางร้านหรือบริการที่ทำได้บกพร่องจริง ๆ แต่เนื่องจากวันนี้เราเจอเหตุการณ์ที่ค่อนข้างเป็นพลังลบอย่างมาก

เหตุการณ์มีอยู่ว่าลูกค้าเข้ามาสั่งอาหารในร้านเรา โดยปกติแล้วทางร้านจะมีเมนูอยู่ทั้งในเพจ ในกูเกิลรีวิว เมนูที่หน้าร้าน และเมนูที่ให้ลูกค้าเลือกอาหารที่โต๊ะ เมนูทุกฉบับแจ้งราคาไว้อย่างชัดเจน

![](https://www.khaosod.co.th/wpapp/uploads/2024/11/pran-a.jpg)

หลังลูกค้าดูเมนูและมาสั่งอาหารแล้ว ลูกค้าอยากชำระค่าอาหารด้วยบัตรเครดิต แต่ทางร้านรับชำระเงินเป็นเงินสดและเงินโอนเท่านั้น ลูกค้าจึงไม่พอใจและพูดใส่น้องพนักงานว่า ราคานี้ไม่รับบัตรเหรอคะ ราคาแรงอยู่นะ พร้อมพยายามถามว่าในเว็บได้แจ้งไว้ไหมว่าไม่รับบัตร ซึ่งทางร้านแจ้งไว้แค่ “รับเฉพาะเงินสด”

_**ต่อมาลูกค้าตะโกนไปที่โต๊ะเพื่อบอกเพื่อนว่า ราคานี้ไม่รับบัตรนะคะ ราคาแรงอยู่นะ คงคิดว่าเจ๋งละมั้ง กิน ๆ ไปเถอะ ไม่ใช่ไม่มีเงินนะ แต่ทำไมไม่รับบัตร พร้อมพูดต่อว่า “ไม่เป็นไรค่ะ เดี๋ยวจะสรรเสริญให้” พอกลับไปนั่งที่โต๊ะ ลูกค้ารีบลงรีวิวให้เรา 1 ดาวทุกอย่าง**_

_**ถ้าลูกค้ารีวิวเพราะไม่พอใจเรื่องไม่รับบัตรเครดิต และให้ 1 ดาว ทางร้านเข้าใจได้ค่ะ แต่ลูกค้ารีวิวว่า ราคาแรงมาก เมื่อเทียบกับคุณภาพและปริมาณ ทั้ง ๆ ที่อาหารยังไม่ได้ไปเสิร์ฟซักอย่างเดียว แม้แต่เครื่องดื่มยังไม่ทันได้ไปเสิร์ฟ แต่ลูกค้ากลับบอกว่าไม่คุ้มค่า เมื่อเทียบกับคุณภาพและปริมาณ**_

ลูกค้ารีวิวเสร็จสิ้นเวลาประมาณ 16.09 น. อาหารจานแรกออกมาเสิร์ฟเวลาประมาณ 16:12 น.

ที่ทางร้านขอใช้พื้นที่ตรงนี้เพื่อออกมาชี้แจงเพราะ เราคิดว่าร้านเราใส่ใจในคุณภาพและปริมาณอาหารอย่างยิ่งยวด หากคุณลูกค้าทานแล้วไม่อร่อย เราก็ยังคิดว่าเพราะความอร่อยของแต่ละคนอาจจะไม่เท่าหรือไม่เหมือนกัน อันนั้นเข้าใจได้ แต่ลูกค้ารีวิวแบบนี้ ทางร้านก็ไม่โอเคเหมือนกันค่ะ เหมือนมาบลัฟกันเฉย ๆ ทั้งที่ยังไม่ได้ทานอาหารของทางร้านเลยซักคำ

ส่วนเมนูที่ลูกค้าสั่ง (แล้วแจ้งว่าราคาแรง) มีดังนี้

1\. ไข่เจียวปู – 350  
2\. ข้าวหน้าปู – 130  
3\. ข้าวซี่โครงหมูตุ๋น – 100  
4\. แม่ผ่องรวมมิตร (ทอดมัน, ฮ่อยจ๊อปู, เปาะเปี๊ยะ) – 250  
5\. ข้าวไข่ข้นกรรเชียงปู – 350  
6\. ข้าวหน้าปลาอินทรี – 120  
7\. เต้าหู้นมสด – 35  
8\. บ๊วยโซดา – 70  
9\. ชานม – 35

![](https://www.khaosod.co.th/wpapp/uploads/2024/11/pran.jpg)

**Photo :** FB บ้านทอดมันแม่ผ่องศรี ปากน้ำปราณ

