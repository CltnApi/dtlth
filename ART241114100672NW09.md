---
layout: post
code: "ART241114100672NW09"
origin_url: "https://www.khaosod.co.th/sports/news_9505692"
image: "https://github.com/user-attachments/assets/417d8495-03b5-4fce-a4bc-b630d6d5c2ee"
title: "สิงห์ปาร์คฯ ฉลอง 10 ปี  เชียงราย โร้ด คลาสสิค 2024 กระตุ้นเศรษฐกิจ สู่เมืองกีฬา"
description: "บริษัท บุญรอดเทรดดิ้ง จำกัด ร่วมกับ สิงห์ปาร์ค เชียงราย, จังหวัดเชียงราย, สำนักงานการกีฬาแห่งประเทศไทยจังหวัดเชียงราย และเครือข่ายชมรมจักรยาน จังหวัดเชียง"
category: "SPORTS"
language: "th"
date: 2024-11-14T10:16:32.229Z
---

# สิงห์ปาร์คฯ ฉลอง 10 ปี  เชียงราย โร้ด คลาสสิค 2024 กระตุ้นเศรษฐกิจ สู่เมืองกีฬา

[![สิงห์ปาร์คฯ ฉลอง 10 ปี  เชียงราย โร้ด คลาสสิค 2024 กระตุ้นเศรษฐกิจ สู่เมืองกีฬา](https://www.khaosod.co.th/wpapp/uploads/2024/11/d334c1439d434b5b8ae1e57f9411a7e5-2.jpeg "สิงห์ปาร์คฯ ฉลอง 10 ปี  เชียงราย โร้ด คลาสสิค 2024 กระตุ้นเศรษฐกิจ สู่เมืองกีฬา")](https://www.khaosod.co.th/wpapp/uploads/2024/11/d334c1439d434b5b8ae1e57f9411a7e5-2.jpeg)

**บริษัท บุญรอดเทรดดิ้ง จำกัด ร่วมกับ สิงห์ปาร์ค เชียงราย, จังหวัดเชียงราย, สำนักงานการกีฬาแห่งประเทศไทยจังหวัดเชียงราย และเครือข่ายชมรมจักรยาน จังหวัดเชียงราย จัดกิจกรรมปั่นจักรยาน “เชียงราย โร้ด คลาสสิค 2024” ปีที่ 10 ที่ สิงห์ปาร์ค เชียงราย**

สำหรับงาน “เชียงราย โร้ด คลาสสิค 2024” ปีที่ 10 ถือเป็นการปั่นจักรยานบนเส้นทางที่สวยงามที่สุดของภาคเหนือ ผ่านสถานที่ท่องเที่ยวที่เป็นแลนด์มาร์คสำคัญของ จ.เชียงราย มีวัตถุประสงค์เพื่อต้องการส่งเสริมและสนับสนุนการออกกำลังกายโดยการขี่จักรยาน และเพื่อประชาสัมพันธ์สถานที่ท่องเที่ยวที่สำคัญในจังหวัดเชียงรายให้แพร่หลายสู่ประชาชนทั้งในประเทศและต่างประเทศ พร้อมทั้งเป็นการประชาสัมพันธ์การท่องเที่ยว กระตุ้นเศรษฐกิจของจังหวัดเชียงราย ขับเคลื่อนจังหวัดเชียงราย สู่การเป็นเมืองกีฬา

รายการนี้ เปิดโอกาสให้ทั้งนักกีฬามืออาชีพและนักกีฬามือสมัครเล่น สามารถเข้าร่วมได้ทุกเพศ ทุกวัย กับเส้นทางสวยงามที่สุดในภาคเหนือ โดยในปี 2024 แบ่งเป็น 4 ระยะ ได้แก่ 25, 60, 110, 130 กิโลเมตร ผ่านสถานที่สวยงามของจังหวัดเชียงราย ไม่ว่าจะเป็น วัดร่องขุน วัดห้วยปลากั้ง สนามสิงห์เชียงรายยูไนเต็ด สะพานหนองหลวง ไร่ชาจอมหมอกแก้ว พุทธมณฑลสถาน ผ่านพื้นที่ 5 อำเภอ ประกอบด้วย อำเภอเมืองเชียงราย อำเภอเวียงชัย อำเภอพญาเม็งราย อำเภอเวียงเชียงรุ้ง และอำเภอแม่ลาว โดยในงาน เชียงราย โร้ด คลาสสิค 2024 มีผู้เข้าร่วมงาน นักปั่นทีมชาติ ชาวไทยทั่วทุกภาค และชาวต่างชาติกว่า 2,000 คน มี นายโชตินรินทร์ เกิดสม รักษาการผู้ว่าราชการจังหวัดเชียงราย ร่วมพิธีเปิดและปล่อยตัว

เชียงรายถือเป็นอีกหนึ่งจังหวัดที่เหมาะสมกับการท่องเที่ยวเชิงกีฬา ด้วยภูมิประเทศและทัศนียภาพที่สวยงาม อากาศที่เย็นสบายทำให้การปั่นจักรยานนั้นเต็มไปด้วยความสุข และความสนุกในแบบที่ยากจะหาประสบการณ์แบบเดียวกันนี้จากที่อื่น ขณะเดียวกัน การท่องเที่ยวเชิงกีฬาเป็นการท่องเที่ยวรูปแบบหนึ่งที่ได้รับความนิยมเพิ่มขึ้นอย่างเห็นได้ชัด บวกกับคนนิยมออกกำลังกายมีมากขึ้นเพื่อดูแลสุขภาพตนเอง

สิงห์ปาร์ค เชียงราย เล็งเห็นถึงกระแสและความสำคัญของการท่องเที่ยวเชิงกีฬา จึงพยายามผลักดันวางโครงสร้างการท่องเที่ยวเพื่อสร้างสีสันให้เชียงราย สามารถเป็นสถานที่ท่องเที่ยวได้ทุกฤดู อาทิ จัดอีเวนต์ที่ผนวกกิจกรรมกีฬาเข้ากับการท่องเที่ยวอย่างต่อเนื่อง และเปิดโอกาสให้ทั้งนักกีฬามืออาชีพและนักกีฬามือสมัครเล่นจำนวนมากสามารถเข้าร่วม ซึ่งอีเวนต์รูปแบบดังกล่าวจะมีจัดขึ้นตลอดทั้งปี เพื่อดึงดูดนักท่องเที่ยวหน้าใหม่สู่จังหวัดเชียงราย