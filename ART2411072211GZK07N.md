---
layout: post
code: "ART2411072211GZK07N"
origin_url: "https://www.khaosod.co.th/sports/news_9495508"
image: "https://github.com/user-attachments/assets/2df4055c-f82e-4a86-ab5b-bb1233a2c8ca"
title: "แมนฯ ยูไนเต็ดทุบเปาก์ ชนะนัดแรกในยูฟ่า ยูโรปา ลีก \"อาหมัด\" เหมาคนเดียว 2 ตุง"
description: "แมนเชสเตอร์ ยูไนเต็ด คว้าชัยนัดแรกในยูฟ่า ยูโรปา ลีก ฤดูกาลนี้ หลังเปิดบ้านทุบเปาก์ \"อาหมัด\" สวมบทฮีโร่เหมา 2 ตุง ส่วนกาลาตาซารายเฉือนท็อตแนม ฮอตสเปอร์"
category: "SPORTS"
language: "th"
date: 2024-11-07T22:16:29.699Z
---

# แมนฯ ยูไนเต็ดทุบเปาก์ ชนะนัดแรกในยูฟ่า ยูโรปา ลีก "อาหมัด" เหมาคนเดียว 2 ตุง

[![แมนฯ ยูไนเต็ดทุบเปาก์ ชนะนัดแรกในยูฟ่า ยูโรปา ลีก "อาหมัด" เหมาคนเดียว 2 ตุง](https://www.khaosod.co.th/wpapp/uploads/2024/11/AP24312781134255.jpg "แมนฯ ยูไนเต็ดทุบเปาก์ ชนะนัดแรกในยูฟ่า ยูโรปา ลีก "อาหมัด" เหมาคนเดียว 2 ตุง")](https://www.khaosod.co.th/wpapp/uploads/2024/11/AP24312781134255.jpg)

การแข่งขันฟุตบอลยูฟ่า ยูโรปา ลีก 2024-25 รอบลีก เมื่อวันที่ 7 พฤศจิกายน “ปีศาจแดง”แมนเชสเตอร์ ยูไนเต็ด จากอังกฤษ เปิดสนามโอลด์ แทรฟฟอร์ด รับการมาเยือนของเปาก์ จากกรีซ

เกมนี้เจ้าบ้านส่ง ราสมุส ฮอยลุนด์, บรูโน แฟร์นานเดส, อเลฮานโดร การ์นาโช ลงสนาม ขณะที่ทีมเยือนใช้งาน ทาริก ทิสซูดาลี, มาดี กามารา, ไทซอน

นาที 39 เปาก์มีโอกาสลุ้นประตู บาบา ราห์มัน กระดกบอลให้ มาดี กามารา ได้ยิงจากบริเวณเส้นหน้าเขตโทษโดนไม่มีกองหลังขวางทัน อ็องเดร โอนานา ยังเหนียวกระโดดปัดทิ้งทัน จบครึ่งแรกสกอร์ยังอยู่ที่ 0-0

ครึ่งหลังนาที 50 อเลฮานโดร การ์นาโช ได้บอลทางกราบซ้าย จากนั้นจึงส่งต่อให้ บรูโน แฟร์นานเดส เปิดลึกไปเสาสอง อาหมัด ดิยัลโล จึงสบโอกาสโฉบมาโขกลูกย้อยผ่านนายทวารเข้าสู่ก้นตาข่าย แมนฯ ยูไนเต็ดนำ 1-0

นาที 77 อาหมัด ดิยัลโล แย่งบอลจากผู้เล่นเปาก์ได้ ก่อนจะพามาบริเวณหน้าเขตโทษแล้วยิงด้วยซ้าย บอลมีแฉลบกองหลังเล็กน้อยแล้วพุ่งผ่านมือนายทวารเข้าไป แมนฯ ยูไนเต็ดบวกเพิ่มเป็น 2-0

หลังจากนั้นไม่มีทีมไหนยิงเพิ่มได้อีก จบเกมแมนฯ ยูไนเต็ดจึงชนะ 2-0 เป็นการคว้าชัยแมตช์แรกของทีมในรายการนี้ โดยผ่านไป 4 นัด “ปีศาจแดง” เก็บเพิ่มเป็น 6 คะแนน ยึดอันดับ 15 ซึ่งอยู่ในโซนเพลย์ออฟ ส่วนเปาก์มี 1 คะแนน รั้งอันดับ 33 อยู่ในโซนตกรอบ

(REUTERS/Dilara Senkaya)

ทางด้านกาลาตาซาราย จากตุรกี เปิดสนามแรมส์ ปาร์ก เอาชนะ “ไก่เดือยทอง”ท็อตแนม ฮอตสเปอร์ จากอังกฤษ 3-2

เจ้าบ้านได้ประตูจาก ยูนุส อักกุน นาที 6, วิกเตอร์ โอซิเมน นาที 31 และ 39 ส่วนทีมเยือนได้จาก วิลล์ แลงก์เชียร์ นาที 18, โดมินิก โซลันกี นาที 69 เกมนี้สเปอร์สต้องเหลือ 10 คน แลงก์เชียร์ถูกไล่ออกนาที 60

ทำให้ผ่านไป 4 นัด กาลาตาซารายยังไม่แพ้ใครต่อไป เก็บเพิ่มเป็น 10 คะแนน ยึดอันดับ 3 ส่วนสเปอร์สต้องแพ้แมตช์แรกในรายการนี้จนได้ ตอนนี้มี 9 คะแนน หล่นมาอันดับ 7

ผลคู่อื่น โบโด/กลิมต์ (นอร์เวย์) แพ้ คาราบัก (อาเซอร์ไบจาน) 1-2, ไอน์ทรักต์ แฟรงก์เฟิร์ต (เยอรมนี) ชนะ สลาเวีย ปราก (สาธารณรัฐเช็ก) 1-0, เอล์ฟสบอร์ก (สวีเดน) เสมอ สปอร์ติง บรากา (โปรตุเกส) 1-1, เอฟซีเอสบี (โรมาเนีย) ชนะ มิดทิลแลนด์ (เดนมาร์ก) 2-0

ลูโดโกเร็ตส์ (บัลแกเรีย) แพ้ แอธเลติก บิลเบา (สเปน) 1-2, นีซ (ฝรั่งเศส) เสมอ ทเวนเต (เนเธอร์แลนด์) 2-2, โอลิมเปียกอส (กรีซ) เสมอ เรนเจอร์ส (สกอตแลนด์) 1-1, อูนิยง แซงต์ ชิลลัวส์ (เบลเยียม) เสมอ โรมา (อิตาลี) 1-1

อาแจ็กซ์ (เนเธอร์แลนด์) ชนะ มักคาบี เทล อาวีฟ (อิสราเอล) 5-0, อาแซด อัล์กมาร์ (เนเธอร์แลนด์) ชนะ เฟเนร์บาห์เช (ตุรกี) 3-1, ดินาโม เคียฟ (ยูเครน) แพ้ เฟเรนส์วารอช (ฮังการี) 0-4, ลาซิโอ (อิตาลี) ชนะ ปอร์โต (โปรตุเกส) 2-1

เอฟเค อาร์เอฟเอส (ลัตเวีย) เสมอ อันเดอร์เลกต์ (เบลเยียม) 1-1, ฮอฟเฟนไฮม์ (เยอรมนี) เสมอ โอลิมปิก ลียง (ฝรั่งเศส) 2-2, วิกตอเรีย เพลเซน (สาธารณรัฐเช็ก) ชนะ เรอัล โซเซียดาด (สเปน) 2-1

**อันดับบนตารางคะแนนหลังผ่าน 4 นัด (เฉพาะ 8 อันดับแรก)**

1\. ลาซิโอ (12 คะแนน)

2\. อาแจ็กซ์ (10 คะแนน)

3\. กาลาตาซาราย (10 คะแนน)

4\. ไอน์ทรักต์ แฟรงก์เฟิร์ต (10 คะแนน)

5\. อันเดอร์เลกต์ (10 คะแนน)

6\. แอธเลติก บิลเบา (10 คะแนน)

7\. ท็อตแนม ฮอตสเปอร์ (9 คะแนน)

8\. เอฟซีเอสบี (9 คะแนน)