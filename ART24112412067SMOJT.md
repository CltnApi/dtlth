---
layout: post
code: "ART24112412067SMOJT"
origin_url: "https://www.khaosod.co.th/special-stories/news_9519402"
image: "https://github.com/user-attachments/assets/6469e6b7-da67-4c1f-8519-e2b63bbb1bf7"
title: "จำนำรถ BMW กับอู่ดังนนทบุรี พนักงานขโมยกุญแจไปซิ่งชนยับ เจ้าของอู่เมินจ่ายค่าซ่อม"
description: "จำนำรถ BMW กับอู่ดังนนทบุรี พนักงานขโมยกุญแจไปซิ่งชนยับ เจ้าของอู่เมินจ่ายค่าซ่อม บอกให้ไปเรียกค่าเสียหายกับทางผู้ก่อเหตุเอง "
category: "SPECIAL_STORIES"
language: "th"
date: 2024-11-24T12:19:35.745Z
---

# จำนำรถ BMW กับอู่ดังนนทบุรี พนักงานขโมยกุญแจไปซิ่งชนยับ เจ้าของอู่เมินจ่ายค่าซ่อม

[![จำนำรถ BMW กับอู่ดังนนทบุรี พนักงานขโมยกุญแจไปซิ่งชนยับ เจ้าของอู่เมินจ่ายค่าซ่อม](https://www.khaosod.co.th/wpapp/uploads/2024/11/bmw.jpg "จำนำรถ BMW กับอู่ดังนนทบุรี พนักงานขโมยกุญแจไปซิ่งชนยับ เจ้าของอู่เมินจ่ายค่าซ่อม")](https://www.khaosod.co.th/wpapp/uploads/2024/11/bmw.jpg)

**จำนำรถ BMW กับอู่ดังนนทบุรี พนักงานขโมยกุญแจไปซิ่งชนยับ เจ้าของอู่เมินจ่ายค่าซ่อม บอกให้ไปเรียกค่าเสียหายกับทางผู้ก่อเหตุเอง**

วันที่ 24 พ.ย. ที่ สภ.บางบัวทอง จ.นนทบุรี นายประเวศน์ อายุ 55 ปี เข้าแจ้งความต่อพนักงานสอบสวน โดยระบุว่า นำรถยนต์ไปจำนำกับอู่รถแห่งหนึ่งในพื้นที่ อ.บางบัวทอง เป็นเงิน 40,000 บาท ถูกคิดดอกเบี้ย 10% ต่อเดือน

ต่อมารถของตนถูกนำไปฝากไว้ที่อู่อีกแห่งหนึ่งย่าน อ.ไทรน้อย ถูกพนักงานของอู่ นำรถออกไปขับหลายครั้งจนเกิดอุบัติเหตุ รถยนต์ได้รับความเสียหายหนัก ประกันตีราคาค่าซ่อม 570,000 บาท แต่ทุนประกันทำไว้เพียง 200,000 บาท อู่ที่รับจำนำรถจึงปัดความรับผิดชอบในส่วนต่างอีกเกือบ 400,000 บาท

นายประเวศน์ เล่าว่า ก่อนหน้านี้เคยเห็นรถที่นำไปจำนำจอดอยู่แถวริมถนนห้าแยกปากเกร็ด แต่ไม่ติดแผ่นป้ายทะเบียนด้านหลัง เมื่อโทรไปสอบถาม เจ้าของอู่บอกว่าลูกน้องเอาไปขับ พร้อมบอกว่าจะตักเตือนไม่ให้ทำอีก แต่ตนยังเห็นรถถูกนำไปขับอยู่ข้างนอกและไม่ติดแผ่นป้ายทะเบียนเหมือนเดิม จนกระทั่งมาเกิดอุบัติเหตุ

เจ้าของอู่แจ้งว่า ลูกน้องได้แอบขโมยกุญแจรถ นำรถออกไปขับเล่นเองโดยไม่ได้รับอนุญาต ให้ตนไปเรียกค่าเสียหายกับผู้ก่อเหตุเอง แต่ตนมองว่าอู่ควรร่วมรับผิดชอบด้วย หากเจ้าของอู่ไม่ยอมรับผิดชอบ จะให้ทนายความฟ้องเรียกค่าเสียหายต่อไป