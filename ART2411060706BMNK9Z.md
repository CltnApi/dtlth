---
layout: post
code: "ART2411060706BMNK9Z"
origin_url: "https://www.khaosod.co.th/sports/news_9492797"
image: "https://github.com/user-attachments/assets/c01219a4-87ca-4e6f-8246-d8f80fe5cd2f"
title: "TGA จัดงาน Thailand Game Festival รวมสุดยอดคนทำเกมครั้งใหญ่ 15-17 พ.ย. นี้"
description: "สมาคมอุตสาหกรรมซอฟต์แวร์เกมไทย ร่วมกับ คณะอนุกรรมการขับเคลื่อนอุตสาหกรรมด้านเกม และให้การสนับสนุนโดย กระทรวงวัฒนธรรม เตรียมจัดงาน Thailand Game Festival"
category: "SPORTS"
language: "th"
date: 2024-11-06T07:11:09.265Z
---

# TGA จัดงาน Thailand Game Festival รวมสุดยอดคนทำเกมครั้งใหญ่ 15-17 พ.ย. นี้

[![TGA จัดงาน Thailand Game Festival รวมสุดยอดคนทำเกมครั้งใหญ่ 15-17 พ.ย. นี้](https://www.khaosod.co.th/wpapp/uploads/2024/11/tttt-2.jpg "TGA จัดงาน Thailand Game Festival รวมสุดยอดคนทำเกมครั้งใหญ่ 15-17 พ.ย. นี้")](https://www.khaosod.co.th/wpapp/uploads/2024/11/tttt-2.jpg)

สมาคมอุตสาหกรรมซอฟต์แวร์เกมไทย ร่วมกับ คณะอนุกรรมการขับเคลื่อนอุตสาหกรรมด้านเกม และให้การสนับสนุนโดย กระทรวงวัฒนธรรม เตรียมจัดงาน Thailand Game Festival (ไทยแลนด์ เกม เฟสติวัล) รวมพลคนทำเกมครั้งยิ่งใหญ่ ชูศักยภาพการสร้างสรรค์ฝีมือคนไทย พร้อมเป็นเวทีสำคัญผลักดันนักพัฒนาเกมไทยที่มีสู่สายตาสาธารณชน ปักหมุดรวมทัพคนรักเกมวันที่ 15 – 17 พฤศจิกายน 2567 นี้ ณ Sphere Gallery 1 ชั้น M ศูนย์การค้าเอ็มสเฟียร์

ตลาดเกมในปี 2024 นับว่าเป็นปีที่น่าจับตามองอย่างยิ่ง ด้วยการเติบโตที่ก้าวกระโดด และเทรนด์ใหม่ ๆ ที่เกิดขึ้นมากมาย ทั้งในระดับโลกและในประเทศไทย สำหรับตลาดเกมในประเทศไทยนั้น มีมูลค่าการบริโภคสูงขึ้นอย่างต่อเนื่อง โดยได้รับแรงหนุนจากการเข้าถึงอินเทอร์เน็ตที่เพิ่มขึ้น และการขยายตัวของโครงสร้างพื้นฐานด้านดิจิทัล บวกรวมกับการสนับสนุนจากภาครัฐและเอกชนในการพัฒนาโครงสร้างพื้นฐานด้านดิจิทัลและเทคโนโลยีอย่างเต็มที่ ส่งผลให้มีตัวเลขการเติบโตของจำนวนเกมอินดี้จากนักพัฒนาไทยบน Steam สูงที่สุดในเอเชียตะวันออกเฉียงใต้ ผู้พัฒนาเกมไทยหลายรายมีความสามารถในการสร้างสรรค์เกมที่มีคุณภาพและได้รับความนิยมในระดับสากล โดยมีผู้พัฒนาเกมไทยที่มีชื่อเสียงบนทำเนียบมากมาย อาทิ urnique studio, yggdrazil group co.,ltd, Extend Interactive, BugBlio Studio, GAMEINDY & Debuz, FairPlay Studios, Nanuq Studio, RedSensationgames, The Monk Studios, Revolution Industry, Bit Egg Inc. และ Sunny Syrup Studio

ภายในงานจะมีการจัดโซนโชว์เกมที่พัฒนาโดยคนไทย กิจกรรมบนเวทีแชร์ประสบการณ์จากคนทำงานในอุตสาหกรรมเกมที่น่าสนใจ รวมถึงการประกวดไอเดียและการสร้างเกมโดยใช้วัฒนธรรมไทยเป็นส่วนประกอบ และอื่น ๆ มากมายตลอด 3 วัน ไม่ว่าจะเป็น กิจกรรมบนเวที Game Talk ซึ่งนักพัฒนาเกมชั้นนำของไทยจะมาแบ่งปันประสบการณ์ในวงการเกม พร้อมพูดคุยถึงความท้าทายและโอกาสต่าง ๆ ที่พวกเขาพบเจอ, และการแข่งขัน esports ชื่อว่า Thailand Game Festival Esports Cup และ การแข่งขันของเหล่า influencer ชื่อว่า Thailand Game Festival Streamer Showdown เป็นการแข่งขันที่ให้ influencer มาลองใช้เกมไทยในการแข่งขัน Esports

  
พร้อมโอกาสในการกะทบไหล่กูรูด้านเกมชื่อดัง และรับฟังไอเดียสุดเจ๋งกับ กิจกรรมบนเวที Thai Idea Jam ที่จะเปิดโอกาสให้นักคิดและนักพัฒนาเกมมาแสดงไอเดียสร้างสรรค์ในการทำเกม โดยนำเสนอแนวคิดการประยุกต์วัฒนธรรมไทยให้เข้ากับเกม เพื่อแสดงศักยภาพในการเชื่อมโยงวัฒนธรรมและเทคโนโลยีอีกด้วย วิทยากรในหัวข้อต่าง ๆ อาทิ สร้าง Pitch Deck ทำไอเดียให้เป็นจริง โดย คุณศรัณย์พัจน์ เสรีวิวัฒนา อุปนายกสมาคมอุตสาหกรรมซอฟแวร์เกมไทย ซอฟต์พาวเวอร์ไทย, มิติใหม่ที่คุณต้องรู้ โดย คุณเจษฎา ด่านปาน ผู้ประกอบการอุตสาหกรรม Entertainment, Branding & Marketing ร่วมกับต่างชาติประสบการณ์กว่า 16 ปี, การถกประเด็น ต่างชาติมองไทยอย่างไร? เจาะลึกซอฟต์พาวเวอร์ไทยที่คนทั่วโลกชื่นชม โดย คุณชูเกียรติ ศักดิ์วีระกุล ผู้กำกับภาพยนต์ชื่อดัง, คุณสราวดี ผดุงศิริเศรษฐ์ เจ้าของร้านลานละเล่นจากอุตสาหกรรมบอร์ดเกม, คุณกรณ์ นียะพันธ์ ตำแหน่ง Wall painter ,Korn Doll Character Designer และ Workshop ขมวดปมความคิด Idea ทำเกม โดย คุณนันทวัฒน์ สุขแสงเจริญรักษณ์

เตรียมตัวพบกับประสบการณ์ใหม่ ๆ และแรงบันดาลใจที่ไม่เหมือนใครได้ใน Thailand Game Festival 15-17 พฤศจิกายนนี้ ณ Sphere Gallery 1 ชั้น M ศูนย์การค้าเอ็มสเฟียร์ ลงทะเบียนเข้าร่วมงานและค้นหาข้อมูลเพิ่มเติมหรือติดตามข่าวสารได้บน Facebook: [TGA – Thai Game Software Industry Association / สมาคมอุตสาหกรรมซอฟต์แวร์เกมไทย](https://www.facebook.com/TGAThailand/?locale=th_TH)