---
layout: post
code: "ART24111308568A93BC"
origin_url: "https://www.khaosod.co.th/sports/news_9503741"
image: "https://github.com/user-attachments/assets/31d3877b-8bc2-4fde-83a3-51ff4f7c7fbd"
title: "กองทุนกีฬา ยุคใหม่! ‘ทนุเกียรติ’ โชว์วิสัยทัศน์เผยแผนปฏิรูป ยกระดับเบิกจ่าย"
description: "‘ทนุเกียรติ’ ผู้จัดการ กองทุนกีฬา โชว์วิสัยทัศน์ แผนพัฒนา 5T ยกระดับมาตรฐาน ‘กองทุนกีฬา’ ยุคใหม่ ขับเคลื่อนสู่สากล เบิกจ่ายคล่องตัว"
category: "SPORTS"
language: "th"
date: 2024-11-13T09:01:55.948Z
---

# กองทุนกีฬา ยุคใหม่! ‘ทนุเกียรติ’ โชว์วิสัยทัศน์เผยแผนปฏิรูป ยกระดับเบิกจ่าย

[![กองทุนกีฬา ยุคใหม่! ‘ทนุเกียรติ’ โชว์วิสัยทัศน์เผยแผนปฏิรูป ยกระดับเบิกจ่าย](https://www.khaosod.co.th/wpapp/uploads/2024/11/vbnfr.jpg "กองทุนกีฬา ยุคใหม่! ‘ทนุเกียรติ’ โชว์วิสัยทัศน์เผยแผนปฏิรูป ยกระดับเบิกจ่าย")](https://www.khaosod.co.th/wpapp/uploads/2024/11/vbnfr.jpg)

ดร.ก้องศักด ยอดมณี ผู้ว่าการการกีฬาแห่งประเทศไทย (กกท.) เป็นประธานในงานแถลงผลการดำเนินงานประจำปี 2563-2566 และแผนการดำเนินงานของกองทุนพัฒนาการกีฬาแห่งชาติ ในปี 2568-2571 โดยมี นายทนุเกียรติ จันทร์ชุม ผู้จัดการกองทุนพัฒนาการกีฬาแห่งชาติคนใหม่ รวมทั้งคณะผู้บริหาร กกท., **กองทุนกีฬา** , พนักงาน, ผู้ช่วยปฏิบัติงาน และแขกผู้มีเกียรติเข้าร่วมอย่างคับคั่ง ที่คริสตัล ดีไซน์ เซ็นเตอร์ (ซีดีซี) เลียบทางด่วนรามอินทรา-อาจณรงค์ เมื่อวันที่ 13 พฤศจิกายน

![](https://www.khaosod.co.th/wpapp/uploads/2024/11/S__759300109.jpg)

นายทนุเกียรติ จันทร์ชุม กล่าวถึงปัญหาหลัก 4 มิติของกองทุนคือ 1.การดำเนินงานไร้ทิศทาง เนื่องจากไม่ได้ยึดถือยุทธศาสตร์กีฬาชาติ 2.ไม่เป็นเอกภาพ เกิดความขัดแย้งในองค์กร 3.การจงใจละเว้นไม่ปฏิบัติตามกฎหมาย ระเบียบ และสัญญา หรือการเลือกปฏิบัติฯ 4.วงการกีฬาได้รับผลกระทบจากการบริหารจัดการกองทุนฯ โดยกองทุนฯ จะจัดทำแผนในการปฏิรูปองค์กร และติดตามผลดำเนินงานใกล้ชิด

ขณะเดียวกันจะสร้างวัฒนธรรมองค์กรที่เน้นการมีส่วนร่วมและทำงานเป็นทีมอย่างเป็นระบบ สร้างวัฒนธรรมการยึดถือธรรมาภิบาล ด้านระบบการจัดการที่ยึดถือข้อมูล (Data-Drive Management) เพื่อติดตามผลและประเมินความสำเร็จ ร่วมมือกับหน่วยงานอื่นๆ ทั้งภาครัฐและเอกชนจัดทำโครงการหรือกิจกรรมที่สร้างผลกระทบเชิงบวก ฟื้นฟูความเชื่อมั่นในวงการกีฬา เปิดช่องทางรับฟังเสียงจากบุคคลในวงการกีฬา รับทราบปัญหาและความต้องการ และดำเนินการแก้ไขอย่างเป็นรูปธรรม

![](https://www.khaosod.co.th/wpapp/uploads/2024/11/S__759300105.jpg)

นายทนุเกียรติ กล่าวอีกว่า กองทุนฯ เป็นองค์กรชั้นนำในการสนับสนุนและพัฒนาวงการกีฬาไทย ด้วยการบริหารจัดการที่โปร่งใส มีประสิทธิภาพ และใช้เทคโนโลยีดิจิทัลอย่างชาญฉลาด เพื่อยกระดับศักยภาพของนักกีฬาและบุคลากร สู่การสร้างชื่อเสียงและมูลค่าทางเศรษฐกิจให้ประเทศไทย” โดยมีหลักปรัชญาการเปลี่ยนแปลงคือ แผนงาน “5T ปฏิรูป 5 ด้านสำคัญสู่การเปลี่ยนแปลงที่ดีกว่า” ประกอบด้วย T1.ปฏิรูปองค์กร (Organizational Transformation) T2.ปฏิรูปการทำงานด้วยดิจิทัล (Digital Transformation) T3.ปฏิรูปทักษะและทัศนคติบุคลากร (Workforce Transformation) T4.ปฏิรูปการบริหารความเสี่ยง (Risk Transformation) และ T5.ปฏิรูปการสนับสนุนและพัฒนากีฬา (Service Transformation)

![](https://www.khaosod.co.th/wpapp/uploads/2024/11/S__759300110.jpg)

จาก “ปัญหา” สู่การ “เปลี่ยนแปลง” อย่างเป็นระบบพร้อมขับเคลื่อนวงการกีฬาไทยสู่สากล โดยกองทุนฯ ได้วางโรดแมปไว้คือ ปี 2568 ปีแห่งการปฏิรูปโครงสร้าง และวางรากฐานที่มั่นคง, ปี 2569 ปีแห่งการเสริมประสิทธิภาพ และขยายเครือข่าย, ปี 2570 ปีแห่งการขยายผล นำพาการเปลี่ยนแปลง และปี 2571 ปีแห่งการประเมินผล มุ่งสู่การพัฒนาที่ยั่งยืน

**โดยผลลัพธ์ที่จะเกิดขึ้นภายในเวลา 1 ปี คือ**  
• การทบทวนยุทธศาสตร์ ที่เชื่อมโยงกับหน่วยงานที่เกี่ยวข้อง ระบบ NSDF Connect สมบูรณ์ พร้อมใช้งาน,  
• สองเส้นทางสร้างอนาคตสำหรับนักกีฬาและบุคลากรกีฬา

**จากนั้นเข้าสู่ 2 ปีแห่งการเสริมประสิทธิภาพและขยายเครือข่ายโดยมี**  
• การจัดกิจกรรมหรือโครงการที่ส่งเสริมการมีส่วนร่วมของภาคส่วนต่างๆ ในวงการกีฬาการปรับปรุงระบบการสื่อสารและประชาสัมพันธ์เพื่อขยายการรับรู้และการมีส่วนร่วมของสาธารณชน  
• ยกระดับกระบวนการทำงานภายในองค์กรเพื่อเพิ่มประสิทธิภาพ และความรวดเร็วในการเบิกจ่ายการริเริ่มโครงการใหม่ๆ ที่มุ่งเน้นการสร้างเครือข่ายและความร่วมมือในระดับนานาชาติ

**เข้าสู่ 3 ปีแห่งการขยายผลนำพาการเปลี่ยนแปลง “กีฬาไทยสู่สากล” จะมี**  
• ผลักดันหลักสูตรฝึกอบรมกีฬาไทยสำหรับผู้ฝึกสอนต่างชาติ พร้อมจัดการแข่งขันกีฬาไทยในระดับนานาชาติ  
• พัฒนา “ศูนย์กีฬาชุมชนต้นแบบ” ในทุกภูมิภาค อบรมผู้นำกีฬาชุมชน กระตุ้นการมีส่วนรวม จัดการแข่งขันกีฬาในระดับชุมชน  
• พัฒนาระบบวิเคราะห์และพัฒนาศักยภาพนักกีฬา

**เมื่อครบ 4 ปีแห่งการประเมินผลมุ่งสู่การพัฒนาที่ยั่งยืน คือ**  
• พัฒนาเกณฑ์และตัวชี้วัดสำหรับการประเมินความยั่งยืนในวงการกีฬา “ดัชนีชี้วัดความยั่งยืนทางกีฬา” พร้อมประเมินและจัดลำดับองค์กรกีฬา  
• มอบรางวัล พัฒนาศักยภาพนักกีฬาและบุคลากรกีฬาเพื่ออนาคตระบบการประเมินผลกระทบกีฬาแห่งชาติ เพื่อเป็นข้อมูลพื้นฐานสำคัญในการวางแผนการพัฒนากีฬาในอนาคต  
• สร้างเส้นทางอาชีพและแผนพัฒนารายบุคคลสำหรับนักกีฬาและบุคลากรกีฬา