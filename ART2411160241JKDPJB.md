---
layout: post
code: "ART2411160241JKDPJB"
origin_url: "https://www.khaosod.co.th/sports/news_9507964"
image: "https://github.com/user-attachments/assets/beb7084f-c641-44bd-9c57-20f61ec3eac1"
title: "ลียง สโมสรดังในฝรั่งเศส โดนปรับตกชั้นหลังจบซีซัน หากแก้ปัญหาไม่ได้"
description: "สำนักข่าวบีบีซี รายงานว่า โอลิมปิก ลียง สโมสรฟุตบอลดังจากฝรั่งเศส จะต้องถูกปรับให้ตกชั้นไปเล่นในลีกเดอซ์ หรือ ลีกรองของแดนน้ำหอมตอนจบการแข่งขันฤดูกาลนี้"
category: "SPORTS"
language: "th"
date: 2024-11-16T03:08:14.119Z
---

# ลียง สโมสรดังในฝรั่งเศส โดนปรับตกชั้นหลังจบซีซัน หากแก้ปัญหาไม่ได้

[![ลียง สโมสรดังในฝรั่งเศส โดนปรับตกชั้นหลังจบซีซัน หากแก้ปัญหาไม่ได้](https://www.khaosod.co.th/wpapp/uploads/2024/11/lyon.jpg "ลียง สโมสรดังในฝรั่งเศส โดนปรับตกชั้นหลังจบซีซัน หากแก้ปัญหาไม่ได้")](https://www.khaosod.co.th/wpapp/uploads/2024/11/lyon.jpg)

สำนักข่าวบีบีซี รายงานว่า โอลิมปิก ลียง สโมสรฟุตบอลดังจากฝรั่งเศส จะต้องถูกปรับให้ตกชั้นไปเล่นในลีกเดอซ์ หรือ ลีกรองของแดนน้ำหอมตอนจบการแข่งขันฤดูกาลนี้ หากพวกเขาไม่สามารถแก้ไขสถานการณ์ด้านการเงินของสโมสรได้

สถานการณ์ปัจจุบัน โอลิมปิก ลียง ซึ่งเคยเป็นแชมป์ลีกฝรั่งเศส 7 สมัย อยู่อันดับ 5 ของลีก เอิง และอันดับ 9 ในยูโรปา ลีก แต่ทางดีเอ็นจีซีซึ่งเป็นหน่วยงานที่ดูแลบัญชีของสโมสรฟุตบอลในฝรั่งเศสได้ออกมาประกาศเมื่อวันที่ 15 พ.ย. ว่า พวกเขาจะต้องถูกปรับตกชั้น หากไม่สามารถแก้ไขเรื่องการเงินได้

ทั้งนี้ จอห์น เท็กซ์เตอร์ เจ้าของสโมสรลียงนั้น ยังเป็นเจ้าของร่วมของ คริสตัล พาเลซ สโมสรในพรีเมียร์ ลีก และถือหุ้นใหญ่ของ โบตาโฟโก สโมสรในบราซิล ซึ่งก่อนหน้านี้กลุ่มอีเกิลฟุตบอลของเจ้าตัว ได้ออกมาประกาศว่ามีหนี้สูงถึง 422 ล้านปอนด์

จากสถานการณ์ดังกล่าวทำให้มีความเป็นไปได้สูงว่าทางลียงจำเป็นต้องขายนักเตะตัวหลักหลายคนออกจากทีมให้ได้ในช่วงตลาดซื้อขายปีใหม่นี้ เพื่อที่จะแก้ปัญหาเรื่องการเงินของสโมสรและทำให้พวกเขาสามารถคงสถานะการเป็นสโมสรในลีกสูงสุดของฝรั่งเศสเอาไว้ได้ ขณะเดียวกันก็มีรายงานว่าทาง เท็กซ์เตอร์ อาจจะขายหุ้นบางส่วนในสโมสรคริสตัล พาเลซ หรือขายนักเตะของโบตาโฟโกเพื่อมาช่วยลียงด้วยเช่นกัน