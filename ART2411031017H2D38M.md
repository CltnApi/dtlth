---
layout: post
code: "ART2411031017H2D38M"
origin_url: "https://www.khaosod.co.th/special-stories/news_9488406"
image: "https://github.com/user-attachments/assets/5fd70f6e-e6de-4c58-9470-fe0f303647fb"
title: "แอ่วเหนือคนละครึ่ง เงียบเหงา ร้านอาหารชี้ขั้นตอนยุ่งยาก ลูกค้าเสียโอกาสอื้อ"
description: "แอ่วเหนือคนละครึ่ง เงียบเหงา ร้านอาหารชี้ขั้นตอนยุ่งยาก ส่วนใหญ่ยังไม่เข้าใจวิธีใช้สิทธิ ทำลูกค้าเสียโอกาสอื้อ ชี้ควรลดขั้นตอนให้สะดวกกว่านี้"
category: "SPECIAL_STORIES"
language: "th"
date: 2024-11-03T10:21:26.000Z
---

# แอ่วเหนือคนละครึ่ง เงียบเหงา ร้านอาหารชี้ขั้นตอนยุ่งยาก ลูกค้าเสียโอกาสอื้อ

[![แอ่วเหนือคนละครึ่ง เงียบเหงา ร้านอาหารชี้ขั้นตอนยุ่งยาก ลูกค้าเสียโอกาสอื้อ](https://www.khaosod.co.th/wpapp/uploads/2024/11/n.jpg "แอ่วเหนือคนละครึ่ง เงียบเหงา ร้านอาหารชี้ขั้นตอนยุ่งยาก ลูกค้าเสียโอกาสอื้อ")](https://www.khaosod.co.th/wpapp/uploads/2024/11/n.jpg)

**แอ่วเหนือคนละครึ่ง เงียบเหงา ร้านอาหารชี้ขั้นตอนยุ่งยาก ส่วนใหญ่ยังไม่เข้าใจวิธีใช้สิทธิ ทำลูกค้าเสียโอกาสอื้อ ชี้ควรลดขั้นตอนให้สะดวกกว่านี้**

ผู้สื่อข่าวรายงานว่า ที่ร้านผาม ร้านอาหารเหนือชื่อดัง ตั้งอยู่ ต.รอบเวียง อ.เมือง จ.เชียงราย และเป็นหนึ่งในร้านที่สมัครเข้าร่วมโครงการ “แอ่วเหนือคนละครึ่ง”

โดยพบว่าบรรยากาศภายในร้าน แม้จะเข้าร่วมโครงการ แต่ยังไม่มีคึกคักมาก มีนักท่องเที่ยว ลูกค้าเข้าไปใช้บริการบ้างแต่ก็ไม่มากนัก

นายวัชิรานุวัฒน์ วงศ์ทะจักร์ ผู้จัดการร้าน กล่าวว่า ปกติทุกปีในช่วงเดือน พ.ย. ซึ่งเป็นช่วงเข้าสู่ฤดูหนาว จะมีลูกค้ามาใช้บริการกันอย่างหนาแน่น ประมาณร้อยละ 60-70 แต่ปีนี้พบว่าลูกค้าน้อยเหลือไม่ถึงร้อยละ 50 คาดว่าน่าจะมาจากปัญหาน้ำท่วมในช่วงที่ผ่านมา ทำให้นักท่องเที่ยวยังไม่กล้าตัดสินใจวางแพลนมาเที่ยวเชียงราย

ขณะที่โครงการ “แอ่วเหนือคนละครึ่ง” เริ่มมีเข้ามาบริการบ้างแล้ว แต่ยังถือว่าน้อย สามารถใช้สิทธิได้เพียงไม่กี่ราย เนื่องจากส่วนใหญ่ยังเข้าใจว่าจะสามารถมาใช้สิทธิที่ร้านได้เลย จึงไม่ได้มีการลงทะเบียนขอรับสิทธิยังที่พักที่โรงแรม ซึ่งจะต้องสแกนคิวอาร์โค้ดและกรอกข้อมูลเสียก่อนถึงจะมาใช้สิทธิได้ ทำให้ลูกค้าหลายคนเสียโอกาสที่จะใช้สิทธิดังกล่าวไป

หลายคนมาสอบถาม เพื่อต้องการใช้สิทธิ “แอ่วเหนือคนละครึ่ง” แต่ก็ไม่ได้ เพราะยังมีขั้นตอนที่ยุ่งยาก จึงอาจเป็นปัจจัยหนึ่งที่ทำให้โครงการไม่ได้รับการตอบรับเท่าที่ควร ซึ่งอยากให้ภาครัฐเร่งทำการประชาสัมพันธ์การใช้สิทธิให้ละเอียดกว่านี้ หรือลดขั้นตอนการใช้สิทธิให้สะดวกขึ้นกว่าเดิม

อย่างไรก็ตาม ส่วนตัวยังเชื่อว่าโครงการ “แอ่วเหนือคนละครึ่ง” จะกระตุ้นการท่องเที่ยวและการใช้จ่ายได้เพิ่มมากขึ้น รวมไปถึงโครงการเที่ยวด้วยกันที่กำลังจะเปิดให้ใช้สิทธิ หวังว่าในช่วงปลายปีจนถึงช่วงต้นปีการท่องเที่ยวของเชียงรายจะกลับมาถึงคัดเหมือนทุกปี

