---
layout: post
code: "ART2411080148ZPT6FK"
origin_url: "https://www.khaosod.co.th/special-stories/news_9495562"
image: "https://github.com/user-attachments/assets/66fb97e0-32e5-44a7-98b3-6d87b5c45f9c"
title: "เบนซ์ เรซซิ่ง โพสต์ถึง ทนายตั้ม หลังต้องนอนกองปราบฯ การปล่อยตัวภรรยามีลุ้นมากกว่า"
description: "เบนซ์ เรซซิ่ง โพสต์ถึง ทนายตั้ม หลังต้องนอนค้างคืนอยู่ที่กองปราบปราม การปล่อยตัว ภรรยามีลุ้นมากกกว่า ขึ้นอยู่กับดุลพินิจของศาล ผ่านประสบการณ์ในเรือนจำ"
category: "SPECIAL_STORIES"
language: "th"
date: 2024-11-08T01:53:22.017Z
---

# เบนซ์ เรซซิ่ง โพสต์ถึง ทนายตั้ม หลังต้องนอนกองปราบฯ การปล่อยตัวภรรยามีลุ้นมากกว่า

[![เบนซ์ เรซซิ่ง โพสต์ถึง ทนายตั้ม หลังต้องนอนกองปราบฯ การปล่อยตัวภรรยามีลุ้นมากกว่า](https://www.khaosod.co.th/wpapp/uploads/2024/11/benzracingtumsitra811679998.jpg "เบนซ์ เรซซิ่ง โพสต์ถึง ทนายตั้ม หลังต้องนอนกองปราบฯ การปล่อยตัวภรรยามีลุ้นมากกว่า")](https://www.khaosod.co.th/wpapp/uploads/2024/11/benzracingtumsitra811679998.jpg)

เบนซ์ เรซซิ่ง โพสต์ถึง ทนายตั้ม หลังต้องนอนค้างคืนอยู่ที่กองปราบปราม การปล่อยตัว ภรรยามีลุ้นมากกกว่า ขึ้นอยู่กับดุลพินิจของศาล

ผ่านประสบการณ์ในเรือนจำ และเรื่องคดีความมาหลายปี [เบนซ์ เรซซิ่ง](https://www.instagram.com/p/DCEOLZ9yzPS/?img_index=1) โพสต์ในเชิงให้ความรู้ถึงคดีดังกล่าวหลังจาก ทนายตั้ม ษิทรา ถูกจับกุมพร้อมภรรยาว่า

_“กรณีที่พนักงานสอบสวนขอศาลอนุมัติหมายจับทนายชื่อดังและภรรยา แทนการออกหมายเรียกให้มารับทราบข้อกล่าวหานั้น_ แสดงให้เห็นได้ว่า ตร. จะไม่อนุญาตให้ประกันตัวในชั้นสอบสวน พร้อมทั้งยังจะคัดค้านการประกันตัวในคำร้องขออำนาจศาลฝากขังในวันพรุ่งนี้อีกด้วย

หากสังเกตจากหมายจับของทนายชื่อดังและภรรยา จะเห็นได้ว่า ผู้ต้องหาทั้ง 2 มีฐานความผิดที่ต่างกันเล็กน้อย โดยฝ่ายทนายชื่อดังถูกกล่าวหาว่าได้กระทำความผิดฐาน “ฉ้อโกง, ฟอกเงิน และร่วมกันฟอกเงิน“ ส่วนภรรยามีเพียงข้อหาเดียวคือ “ร่วมกันฟอกเงิน”เท่านั้น

การที่ทนายชื่อดังได้เข้าไปแสดงตัวต่อเจ้าหน้าที่ตำรวจกองปราบ เมื่อ 2 วันที่ผ่านมานั้น อาจเพื่อแสดงความบริสุทธิ์ใจ พร้อมจะให้ความร่วมมือและไม่หลบหนี หวังว่าจะไม่ถูกออกหมายจับ แต่ก็มิได้เป็นเหตุให้เปลี่ยนแปลงดุลพินิจของพนักงานสอบสวนและคณะทำงานได้ และยังอาจถูกมองได้ว่าการมาปรากฏตัวดังกล่าวนั้นอาจเป็นการมายุ่งเหยิงต่อพยานหลักฐาน หรือแทรกแซงการทำงานของพนักงานสอบสวนหรือไม่ ?

_โดยสังเกตได้จากรายละเอียดในหมายจับของทนายชื่อดัง_ นอกจากจะระบุเอาไว้ว่ามีอัตราโทษจำคุกสูงกว่า 3 ปีนั้น ยังได้มีการระบุเอาไว้ว่ามีเหตุอันควรเชื่อว่า..  
\-จะยุ่งเหยิงกับพยานหลักฐาน  
\-ก่อให้เกิดอันตรายประการอื่น

_คืนนี้ทนายชื่อดังและภรรยาคงจะต้องนอนค้างคืนอยู่ที่กองปราบปราม_ ก่อนที่พนักงานสอบสวนจะนำตัวทั้งคู่ไปขออำนาจศาลฝากขังในวันรุ่งขึ้น โดยทั้งคู่สามารถใช้สิทธิในการยื่นคำร้องขอปล่อยตัวชั่วคราวต่อศาลได้ แต่ก็มิอาจก้าวล่วงได้ว่า กรณีที่ผู้ต้องหาเป็นนักกฎหมาย สอบผ่านเนติบัณฑิตฯ มีอาชีพเป็นถึงทนายความ ถูกกล่าวหาว่าฉ้อโกงเป็นเหตุให้ผู้เสียหายต้องสูญเงินไปเป็นจำนวนมากนั้น จะได้รับการพิจารณาให้ประกันตัวหรือไม่ _ในส่วนของภรรยาที่ถูกแจ้งข้อกล่าวหาว่า “ร่วมกันฟอกเงิน” ซึ่งมีอัตราโทษจำคุกไม่เกิน 10 ปี อาจจะมีลุ้นมากกว่าหรือไม่ขึ้นอยู่กับดุลพินิจของศาล.._  
เครดิตภาพ : กองปราบปราม”