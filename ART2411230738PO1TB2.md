---
layout: post
code: "ART2411230738PO1TB2"
origin_url: "https://www.khaosod.co.th/breaking-news/news_9518159"
image: "https://github.com/user-attachments/assets/1972ae40-15d0-4a9e-a799-9519b61d9917"
title: "คดีหมอบุญโผล่อีก บิ๊กก้อง สั่งปอศ.เอาผิด หลังพบโกง1.9พันล้าน ส่งสำนวนDSI ชี้เข้าข่ายคดีพิเศษ"
description: "คดีหมอบุญโผล่อีก บิ๊กก้องสั่งตำรวจปอศ.สอบเอาผิด หลังพบโกง1.9 พันล้าน ส่งสำนวนให้ดีเอสไอแล้ว เพราะเข้าข่ายคดีพิเศษ"
category: "HOT_NEWS"
language: "th"
date: 2024-11-23T08:17:49.833Z
---

# คดีหมอบุญโผล่อีก บิ๊กก้อง สั่งปอศ.เอาผิด หลังพบโกง1.9พันล้าน ส่งสำนวนDSI ชี้เข้าข่ายคดีพิเศษ

[![คดีหมอบุญโผล่อีก บิ๊กก้อง สั่งปอศ.เอาผิด หลังพบโกง1.9พันล้าน ส่งสำนวนDSI ชี้เข้าข่ายคดีพิเศษ](https://www.khaosod.co.th/wpapp/uploads/2024/11/morboon2.jpg "คดีหมอบุญโผล่อีก บิ๊กก้อง สั่งปอศ.เอาผิด หลังพบโกง1.9พันล้าน ส่งสำนวนDSI ชี้เข้าข่ายคดีพิเศษ")](https://www.khaosod.co.th/wpapp/uploads/2024/11/morboon2.jpg)

**คดีหมอบุญโผล่อีก บิ๊กก้องสั่งตำรวจปอศ.สอบเอาผิด หลังพบโกง1.9 พันล้าน ส่งสำนวนให้ดีเอสไอแล้ว เพราะเข้าข่ายคดีพิเศษ**

วันที่ 23 พ.ย.2567 ผู้สื่อข่าวรายงานว่า เมื่อวันที่ 22 พ.ย.ที่ผ่านมา พล.ต.ท.จิรภพ ภูริเดช ผบช.ก. สั่งการให้ พล.ต.ต.พุฒิเดช บุญกระพือ ผบก.ปอศ. พร้อมพนักงานสอบสวน กก.4 บก.ปอศ. ส่งสำนวนการสอบสวนคดีมีผู้ร้องทุกข์กล่าวโทษ น.พ.บุญ วนาสิน อายุ 86 ปี ผู้ก่อตั้งโรงพยาบาลธนบุรี กับพวกในคดีเกี่ยวกับการหลอกลวงชักชวนให้ลงทุน ให้กับกรมสอบสวนคดีพิเศษ หรือดีเอสไอ โดยได้ส่งมอบสำนวนดังกล่าวไปแล้วเมื่อวันที่ 22 พ.ย.ที่ผ่านมา หลังพบยอดความเสียหายเข้าข่ายเป็นคดีพิเศษ

รายงานข่าวแจ้งด้วยว่า คดีนี้เป็นการดำเนินคดีกับกลุ่มผู้ต้องหาเป็นคดีที่สองหลังจากเมื่อวันที่ 22 พ.ย.ที่ผ่านมา กองบัญชาการตำรวจนครบาล (บช.น.) ออกหมายจับน.พ.บุญ กับพวกไปแล้ว ส่วนคดีของ บก.ปอศ. นั้น สืบเนื่องจากเมื่อวันที่ 1 พ.ย.ที่ผานมา มีผู้เสียหายได้แจ้งความร้องทุกข์ต่อพนักงานสอบสวน กก 4 บก.ปอศ. ให้ดำเนินคดีกับ น.พ.บุญกับพวก

โดยทราบว่าเมื่อช่วงต้นปี 2565 น.พ.บุญทำสัญญากู้ยืมเพื่อให้ตัวแทนนำไปติดต่อกับผู้เสียหายซึ่งมีจำนวนหลายราย ที่หลงเชื่อตามคำชี้ชวน เนื่องจากเห็นว่าการลงทุนดังกล่าวจะได้ดอกเบี้ยจาก น.พ.บุญ ร้อยละ 8.5 ต่อปี และจะได้หุ้น THG เป็นหลักทรัพย์ค้ำประกันเงินที่ปล่อยกู้อีกด้วย

นอกจากนี้ยังรวมถึงโครงการต่าง ๆที่จะนำเงินไปลงทุน เพื่อให้ใด้ผลกำไรมาจ่ายผลตอบแทน เช่น โครงการ จินเวลล์ บีอิ้ง, โครงการคอนโดที่พระราม 3 ริมแม่น้ำเจ้าพระยา, โรงงานถุงมือยาง, ตึกสหไทย, รพ.ธนบุรีบำรุงเมือง ซึ่งการลงทุนดังกล่าว มีหลักทรัพย์เป็นหุ้น THG ค้ำประกันเงินกู้ยืม ภายหลังจากเข้าร่วมลงทุนแล้ว ผู้เสียหายจึงทราบว่า น.พ.บุญ ปกปิดข้อเท็จจริง อันมีลักษณะเป็นการฉ้อโกง มีผู้เสียหาย 12 รายเข้ามาแจ้งความที่ บก.ปอศ. มูลค่าความเสียหายประมาณ 1,970 ล้านบาท

ต่อมา บช.ก. ได้สอบปากคำผู้เสียหาย รวมทั้งพยาน และตรวจสอบเอกสาร พิจารณาแล้วเห็นว่าคดีดังกล่าวมีผู้เสียหายมาร้องทุกข์จำนวนมาก ความเสียหายเกือบ 2,000 ล้านบาท เข้าหลักเกณฑ์ลักษณะของการกระทำความผิตที่เป็นคดีพิเศษ ว่าด้วยการกู้ยืมเงินที่เป็นการฉ้อโกงประชาชนที่มี

หรือมีมูลน่าเชื่อว่ามีจำนวนผู้เสียหายตั้งแต่สามร้อยคนขึ้นไป หรือมีจำนวนเงินที่กู้ยืมรวมกันตั้งแต่หนึ่งร้อยล้านบาทขึ้นไป จึงเข้าหลักเกณฑ์ที่ต้องสอบสวนของกรมสอบสวนคดีพิเศษ จึงส่งสำนวนไปตามขั้นตอนของกฎหมายแล้ว

สำหรับตัวของนพ.บุญ นั้นทราบว่าเดินทางออกนอกประเทศไปเมื่อวันที่ 29 ก.ย. 2567 เวลา 14.25 น.โดยสายการบินคาเธ่ย์ แปซิฟิก เที่ยวบินที่ CX712 ไปยังฮ่องกง.