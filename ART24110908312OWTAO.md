---
layout: post
code: "ART24110908312OWTAO"
origin_url: "https://www.khaosod.co.th/breaking-news/news_9497768"
image: "https://github.com/user-attachments/assets/38be7bfd-6cf0-47ee-a3c4-8c8f4e838533"
title: "สธ.เผยผลตรวจ เด็กท้องเสีย กว่า 700 คน พบติดเชื้อ ‘โนโรไวรัส’ คาดมาจากน้ำ-อาหาร งานกีฬาสี"
description: "สธ.เผยผลตรวจ เด็กท้องเสีย พบติดเชื้อ ‘โนโรไวรัส’ กว่า 700 คน คาดมาจากน้ำ-อาหาร งานกีฬาสี พบ 2 โรงเรียนโยงกัน 11 พ.ย.รู้สาเหตุ-ผลตรวจตัวอย่างสิ่งแวดล้อม"
category: "HOT_NEWS"
language: "th"
date: 2024-11-09T08:36:36.989Z
---

# สธ.เผยผลตรวจ เด็กท้องเสีย กว่า 700 คน พบติดเชื้อ ‘โนโรไวรัส’ คาดมาจากน้ำ-อาหาร งานกีฬาสี

[![สธ.เผยผลตรวจ เด็กท้องเสีย กว่า 700 คน พบติดเชื้อ ‘โนโรไวรัส’ คาดมาจากน้ำ-อาหาร งานกีฬาสี](https://www.khaosod.co.th/wpapp/uploads/2024/11/diarrhea.jpg "สธ.เผยผลตรวจ เด็กท้องเสีย กว่า 700 คน พบติดเชื้อ ‘โนโรไวรัส’ คาดมาจากน้ำ-อาหาร งานกีฬาสี")](https://www.khaosod.co.th/wpapp/uploads/2024/11/diarrhea.jpg)

**สธ.เผยผลตรวจ เด็กท้องเสีย พบติดเชื้อ ‘โนโรไวรัส’ กว่า 700 คน คาดมาจากน้ำ-อาหาร งานกีฬาสี พบ 2 โรงเรียนโยงกัน 11 พ.ย.รู้สาเหตุ-ผลตรวจตัวอย่างสิ่งแวดล้อม**

เมื่อวันที่ 9 พ.ย.67 นพ.โสภณ เอี่ยมศิริถาวร หัวหน้าผู้ตรวจราชการกระทรวงสาธารณสุข (สธ.) เปิดเผยถึงกรณีเด็กนักเรียน 2 โรงเรียนใน จ.ระยอง มีอาการท้องเสีย อาเจียน เป็นกลุ่มก้อน (คลัสเตอร์) รวมกว่า 500 ราย ว่า เหตุการณ์การระบาดของโรคอาหารเป็นพิษในโรงเรียน 2 แห่ง ที่อยู่ใกล้กันในพื้นที่อ.แกลง จ.ระยอง พบนักเรียนป่วยภายหลังจากร่วมกิจกรรมกีฬาสี รวม 700 กว่าราย

[![](https://www.khaosod.co.th/wpapp/uploads/2024/11/IMG_0456-696x392.jpeg)](https://www.khaosod.co.th/wpapp/uploads/2024/11/IMG_0456.jpeg)

ผู้ป่วยส่วนใหญ่มีอาการทางเดินอาหารวันที่ 6-7 พ.ย. อาการที่พบมากที่สุดคือ ปวดท้อง ร้อยละ 88 รองลงมาได้แก่ อาเจียน ร้อยละ 83 ปวดศีรษะ ร้อยละ 79 ถ่ายเหลว ร้อยละ 72 และ มีไข้ ร้อยละ 68

[![](https://www.khaosod.co.th/wpapp/uploads/2024/11/IMG_0454-696x392.jpeg)](https://www.khaosod.co.th/wpapp/uploads/2024/11/IMG_0454.jpeg)

“จากผู้ป่วย 700 กว่าราย ส่วนใหญ่มีอาการเล็กน้อย ไม่รุนแรง ไปรับการรักษาที่โรงพยาบาล 93 ราย อาการดีขึ้นแพทย์อนุญาตให้กลับบ้านได้ ไม่มีผู้ป่วยหนักหรือเสียชีวิต ขณะนี้สถานการณ์ระบาดจำกัดอยู่เฉพาะในโรงเรียน” นพ.โสภณ กล่าว

[![](https://www.khaosod.co.th/wpapp/uploads/2024/11/S__10772764_0-1024x576-1-696x392.jpg)](https://www.khaosod.co.th/wpapp/uploads/2024/11/S__10772764_0-1024x576-1.jpg)

นพ.โสภณ กล่าวต่อว่า ผลการตรวจทางห้องปฏิบัติการ ตัวอย่างอุจจาระ จากนักเรียน 2 ราย พบเชื้อโนโรไวรัส (Norovirus) 1 ตัวอย่าง และไม่พบเชื้อก่อโรค 1 ตัวอย่าง โดยทีมสอบสวนโรคสำนักงานสาธารณสุข (สสจ.) ระยอง ร่วมกับหน่วยงานในพื้นที่สอบสวนการระบาดและควบคุมโรค เก็บตัวอย่างอาหารและน้ำส่งตรวจทางห้องปฏิบัติ ส่งตรวจเชื้อแบคทีเรียและไวรัสก่อโรคทางเดินอาหาร

[![](https://www.khaosod.co.th/wpapp/uploads/2024/11/IMG_0467-696x522.jpeg)](https://www.khaosod.co.th/wpapp/uploads/2024/11/IMG_0467.jpeg)

นพ.โสภณ กล่าวต่อว่า ขณะนี้เจ้าหน้าที่เก็บตัวอย่างเชื้อในสิ่งแวดล้อมมาหลายตัวอย่าง เช่น น้ำ น้ำที่ละลายจากน้ำแข็ง อาหารที่เหลือจากกิจกรรมในโรงเรียน เก็บตัวอย่างจากผู้สัมผัสอาหาร เป็นต้น จึงยังไม่สามารถสรุปสาเหตุของการแพร่ระบาดของเชื้อได้ แต่เบื้องต้นคาดว่าเกิดจากน้ำหรือน้ำแข็ง เนื่องจากมีความเชื่อมโยงกันใน 2 โรงเรียนดังกล่าว แต่อย่างไรก็ตาม ยังไม่สามารถสรุปสาเหตุที่ชัดเจนได้ เพราะเด็กอาจจะติดเชื้อมาจากภายนอกโรงเรียนแล้วเชื้อมาแพร่ในโรงเรียนก็เป็นได้

[![](https://www.khaosod.co.th/wpapp/uploads/2024/11/IMG_0452-696x322.jpeg)](https://www.khaosod.co.th/wpapp/uploads/2024/11/IMG_0452.jpeg)

“ข้อมูลสาเหตุการระบาดและผลการตรวจตัวอย่างสิ่งแวดล้อม จะออกมาในวันที่ 11 พ.ย. โดยจะต้องตรวจหาเชื้อไวรัสและเชื้อแบคทีเรียอย่างอื่นด้วย” นพ.โสภณ กล่าว

หัวหน้าผู้ตรวจราชการสธ. กล่าวว่า คำแนะนำสำหรับประชาชนในพื้นที่ อย่างสำคัญคือการทานอาหารที่ปรุงสุก ปรุงร้อนเท่านั้น ดื่มน้ำที่สะอาด และครอบครัวที่พ่อแม่ต้องทำความสะอาดหลังขับถ่ายให้เด็ก จะต้องระมัดระวังเรื่องความสะอาดอย่างมาก ต้องล้างมือด้วยน้ำสบู่ทุกครั้งที่เข้าห้องน้ำ เพราะเชื้อโนโรไวรัสจะปนเปื้อนอยู่ในอุจจาระ อาเจียน

นพ.โสภณ กล่าวต่อว่า เชื้อโนโรไวรัส เป็นสาเหตุให้เกิดการเจ็บป่วยด้วยโรคอุจจาระร่วงเฉียบพลันได้ เชื้อไวรัสสามารถติดต่อจากการรับประทานอาหารและน้ำที่ปนเปื้อน การสัมผัสพื้นผิวหรือวัตถุที่ปนเปื้อนเชื้อและนำเข้าปากโดยไม่ได้ล้างมือ ทำให้เกิดอาการปวดท้อง ถ่ายเหลว คลื่นไส้ อาเจียน โดยมักพบการปนเปื้อนในน้ำดื่ม น้ำแข็ง และอาหารที่ไม่ผ่านความร้อน เช่น ผัก ผลไม้สด เป็นต้น เชื้อโนโรไวรัส มีระยะฟักตัว 12-48 ชั่วโมงหลังรับเชื้อ

“อาการที่พบจะคล้ายกับโรคอาหารเป็นพิษ คือ อาเจียนรุนแรง ปวดมวนท้อง ท้องเสีย มีไข้ต่ำ ผู้ป่วยที่ได้รับเชื้อชนิดนี้ส่วนใหญ่อาจเกิดภาวะขาดน้ำได้ สำหรับผู้ป่วยที่อาการไม่รุนแรงสามารถพักรักษาตัวที่บ้าน และควรดื่มเกลือแร่เพื่อทดแทนการสูญเสียน้ำในร่างกาย ส่วนผู้ป่วยที่อาการรุนแรงให้รีบเข้ารับการรักษาที่โรงพยาบาลทันที” นพ.โสภณ กล่าว