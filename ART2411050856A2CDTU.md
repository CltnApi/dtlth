---
layout: post
code: "ART2411050856A2CDTU"
origin_url: "https://www.khaosod.co.th/special-stories/news_9491168"
image: "https://github.com/user-attachments/assets/bbd1b810-69bb-4bb7-9ff0-5866164e9817"
title: "หนุ่มเปิดใจ ไลฟ์สดขายของอยู่ดีๆ น้ำท่วมบ้าน เลยพลิกวิกฤต ให้เป็นโอกาส"
description: "หนุ่มพลิกวิกฤตให้เป็นโอกาส ไลฟ์สดขายของสร้างเสียงหัวเรา..."
category: "SPECIAL_STORIES"
language: "th"
date: 2024-11-05T11:06:21.632Z
---

# หนุ่มเปิดใจ ไลฟ์สดขายของอยู่ดีๆ น้ำท่วมบ้าน เลยพลิกวิกฤต ให้เป็นโอกาส

[![หนุ่มเปิดใจ ไลฟ์สดขายของอยู่ดีๆ น้ำท่วมบ้าน เลยพลิกวิกฤต ให้เป็นโอกาส](https://www.khaosod.co.th/wpapp/uploads/2024/11/Namthuam05-11-01.jpg "หนุ่มเปิดใจ ไลฟ์สดขายของอยู่ดีๆ น้ำท่วมบ้าน เลยพลิกวิกฤต ให้เป็นโอกาส")](https://www.khaosod.co.th/wpapp/uploads/2024/11/Namthuam05-11-01.jpg)

_**หนุ่มพลิกวิกฤตให้เป็นโอกาส ไลฟ์สดขายของสร้างเสียงหัวเราะท่ามกลางน้ำท่วมบ้าน เผยน้ำมันท่วมไปแล้ว เครียดไปก็ทำอะไรไม่ได้**_

จากกรณีผู้ใช้ติ๊กต็อกชื่อ toonsaengarthit โพสต์คลิปสร้างเสียงหัวเราะ ทำทีเป็นไลฟ์สดขายของ ท่ามกลางบ้านที่โดนน้ำท่วม พร้อมระบุแคปชั่นว่า “เมื่อน้ำท่วมบ้าน แล้วคนดูบอกให้หาของมาขาย พลิกวิกฤตให้เป็นโอกาส” โดยเหตุการณ์น้ำท่วม เกิดขึ้นเมื่อวันที่ 1 พ.ย. ที่ผ่านมา

ล่าสุดวันที่ 5 พ.ย. 67 **คุณเตส แสงอาทิตย์** เจ้าของโพสต์ เปิดใจกับ ‘ข่าวสดออนไลน์’ ระบุว่า บ้านของตนอยู่ จ.สมุทรปราการ ซึ่งจริง ๆ แล้วน้ำไม่ได้ท่วมโดยรวม แต่ท่วมแค่บ้านตนหลังเดียวเท่านั้น สาเหตุมาจากบ้านตนอยู่ในหมู่บ้านบ้านเดี่ยวที่ค่อนข้างเก่าแก่ ถนนมีการถมสูงขึ้นทุกปี ทำให้ถนนต่างระดับกับบ้านตนมากขึ้นเรื่อย ๆ

บ้านคนอื่นในหมู่บ้านเป็นร้อย ๆ หลังก็น้ำไม่ท่วม เพราะว่าพื้นบ้านเขาเสมอกับถนน มีแค่บ้านของตนที่พื้นต่ำที่สุดในหมู่บ้าน โดยเวลาฝนตกหนักแบบไม่หยุดเกือบครึ่งชั่วโมง บ้านของตนก็มักจะน้ำท่วมเป็นประจำ

**คุณเตส กล่าวต่อว่า** ตนอยู่บ้านหลังนี้มาได้ 7 ปี ตอนที่น้ำท่วมครั้งแรกที่บ้าน ตนกำลังนอนไม่รู้ตัวอยู่ชั้นล่าง ลืมตาตื่นมาอีกที ที่นอนจมอยู่ในน้ำท่วมโดยไม่รู้ตัว ส่วนเรื่องความปลอดภัยนั้นตนบอกได้เลยว่าหายห่วง เพราะบ้านตนท่วมเป็นประจำจนชิน จึงย้ายพวกระบบไฟไปอยู่บนชั้น2 เรียบร้อย ช่วงแรกที่ย้ายมาบ้านหลังนี้ใหม่ ๆ ตนก็ลืมโทรศัพท์วางไว้ที่พื้นชั้นล่างบ้าง เครียดเพราะข้าวของเสียหายจากน้ำท่วมบ้าง

ในวันที่ถ่ายคลิปก็เป็นอีกครั้งที่ตนไม่คาดมาก่อนว่าน้ำจะท่วม เพราะ ณ ตอนนั้น ตนกำลังไลฟ์สดอยู่ข้างบน พอเดินมาข้างล่างปุ๊บก็ดันเจอน้ำสูงเท่าหัวเข่าแล้ว พอเห็นว่าทำอะไรไม่ได้ น้ำก็ท่วมแล้ว ตนทำโซเชียลอยู่ด้วยก็ไม่อยากโชว์ความเครียดให้คนดูเห็น เลยตัดสินใจจับโทรศัพท์ไลฟ์สด นอกจากนี้ยังมีอีกคลิปที่ตนสไลด์เล่นน้ำไปมาโชว์คนดู

ส่วนเรื่องการพลิกวิกฤตให้เป็นโอกาสโดยการถ่ายคลิปตลกครั้งนี้ ตนเห็นคนน้ำท่วมกันมาเยอะ ตนจึงอยากทำคลิปนี้ขึ้นมาเพื่อเป็นหนึ่งในกำลังใจเล็ก ๆ น้อย ๆ ส่งต่อให้คนที่ประสบภัยน้ำท่วมมากกว่าตน เผื่อคนที่เข้ามาดูจะได้รู้สึกว่าตนก็เคยโดนน้ำท่วม ยังสามารถร่าเริงดีใจได้เลย

แต่ทั้งนี้ไม่ต้องดีใจขนาดตนก็ได้ อันนี้มันดูตลกดูเล่นมากกว่า และก็ไม่ได้ขายของจริงจัง แค่หยอกเล่นเฉย ๆ เพราะของมันเสียหายจริง แต่ตนก็ไม่รู้จะหาวิธีแก้ปัญหายังไง เครียดไปก็ไม่ได้อะไร ก็เลยไปทางตลกเลยแล้วกัน เผื่อคนดูจะได้มีรอยยิ้ม ให้ตนได้ชื่นใจ เพราะตนก็อยู่บ้านหลังนี้จนสนิทกับน้ำท่วมแล้ว

สิ่งที่ตนอยากจะฝากไว้สำหรับน้ำท่วม มันเป็นเรื่องที่เราเลี่ยงไม่ได้ เราต้องปรับตัวอยู่กับมันให้ได้ พยายามพัฒนาที่อยู่เราให้มากขึ้นขยับขยาย เราต้องอยู่บ้านเราให้ได้และต้องคำนึงถึงเรื่องความปลอดภัยไฟฟ้าด้วย

เพราะเวลาฝนตกน้ำท่วมบ่อยก็อยากเป็นกำลังใจให้คนที่เขาน้ำท่วมมากกว่า ตนจึงทำคลิปแบบนี้ขึ้นมาเป็นกำลังใจสัก 1 เปอร์เซ็นต์ก็ยังดี ตนไม่ได้มีเจตนาอะไรมากกว่านี้ให้คนอื่นมีความสุข ไม่อยากให้คนดูเครียด