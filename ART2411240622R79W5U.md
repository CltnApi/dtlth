---
layout: post
code: "ART2411240622R79W5U"
origin_url: "https://www.khaosod.co.th/sports/news_9519005"
image: "https://github.com/user-attachments/assets/91e34361-9e03-4821-9215-a551ed70fad9"
title: "ส.จักรยานเดินหน้าจัดศึกใหญ่ทัวร์ ออฟ ไทยแลนด์ 2025 - ใช้เส้นทาง จ.สระแก้ว นำร่อง"
description: "“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า สมาคมกีฬาจักรยานแห่งประเทศไทยฯ เดินหน้าแผนจัดการแข่งขันจักรยานทางไกลนานาชาติ"
category: "SPORTS"
language: "th"
date: 2024-11-24T06:48:41.380Z
---

# ส.จักรยานเดินหน้าจัดศึกใหญ่ทัวร์ ออฟ ไทยแลนด์ 2025 - ใช้เส้นทาง จ.สระแก้ว นำร่อง

[![ส.จักรยานเดินหน้าจัดศึกใหญ่ทัวร์ ออฟ ไทยแลนด์ 2025 - ใช้เส้นทาง จ.สระแก้ว นำร่อง](https://www.khaosod.co.th/wpapp/uploads/2024/11/cyling-2.jpg "ส.จักรยานเดินหน้าจัดศึกใหญ่ทัวร์ ออฟ ไทยแลนด์ 2025 - ใช้เส้นทาง จ.สระแก้ว นำร่อง")](https://www.khaosod.co.th/wpapp/uploads/2024/11/cyling-2.jpg)

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า สมาคมกีฬาจักรยานแห่งประเทศไทยฯ เดินหน้าแผนจัดการแข่งขันจักรยานทางไกลนานาชาติ “ทัวร์ ออฟ ไทยแลนด์ 2025” และจักรยานทางไกลสตรีนานาชาติ “วีเมนส์ ทัวร์ ออฟ ไทยแลนด์ 2025” ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี อย่างยิ่งใหญ่ ในแนวทางใหม่เพื่อเสริมนโยบาย “อเมซิง ไทยแลนด์” และ “ซอฟต์ พาวเวอร์” ของรัฐบาลอย่างเต็มตัว โดยใช้จังหวัดสระแก้วเป็นจังหวัดนำร่อง

พลเอกเดชา กล่าวว่า สมาคมกีฬาจักรยานฯ ในฐานะผู้ดำเนินการจัดการแข่งขัน จะปฏิรูปรูปแบบการแข่งขันครั้งใหญ่ โดยการแข่งขันจักรยานทางไกลนานาขาติประเภททีมชาย ทัวร์ ออฟ ไทยแลนด์ 2025 กำหนดแข่งขันระหว่างวันที่ 24-29 มีนาคม 2568 ส่วนจักรยานทางไกลสตรี วีเมนส์ ทัวร์ ออฟ ไทยแลนด์ 2025 จะแข่งขันระหว่างวันที่ 31 มีนาคม – 2 เมษายน 2568 ซึ่งวันจบการแข่งขันตรงกับวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เป็นการร่วมเฉลิมฉลองเนื่องในโอกาสมหามงคลทรงเจริญพระชนมายุ 70 พรรษา และด้วยความสำนึกในพระมหากรุณาธิคุณอย่างหาที่สุดมิได้ ที่พระองค์ทรงพระราชทานถ้วยรางวัลชนะเลิศเวลารวมให้แก่นักกีฬาทั้งชายและหญิง

“นอกจากนั้น จักรยานทางไกล ทัวร์ ออฟ ไทยแลนด์ 2025 ทั้งในประเภททีมชายและทีมหญิง ยังจะปรับมาใช้ระบบจัดการแข่งขันในจังหวัดเดียว โดยจะใช้จังหวัดสระแก้ว เป็นโครงการประเดิมนำร่อง เพื่อให้สามารถนำเสนอแหล่งท่องเที่ยว ไม่ว่าจะเป็นในเชิงประวัติศาสตร์หรือทางธรรมชาติในพื้นที่ทั้ง 9 อำเภอของจังหวัดสระแก้วให้ปรากฏออกสู่สายตาชาวโลก ผ่านการถ่ายทอดสดทางเฟซบุ๊กไลฟ์และยูทูบ ของสถานีโทรทัศน์ไทยพีบีเอสอย่างเต็มที่ อันจะเป็นการสนองนโยบายอเมซิง ไทยแลนด์ 2025 รวมถึงส่งเสริมการท่องเที่ยวเมืองรองของรัฐบาล และการท่องเที่ยวแห่งประเทศไทย (ททท.) ตลอดจนการนำเสนอซอฟต์ เพาเวอร์ในท้องถิ่น เป็นการร่วมรณรงค์ยกระดับอุตสาหกรรมการท่องเที่ยวไทย ด้วยการใช้กีฬาจักรยานเป็นสื่อกลางได้อย่างเต็มรูปแบบมากขึ้น” พลเอกเดชา กล่าว

นายกสองล้อไทย กล่าวอีกว่า สำหรับเส้นทางการแข่งขัน สมาคมกีฬาจักรยานแห่งประเทศไทยฯ กำหนดและสำรวจพื้นที่เรียบร้อยแล้ว ประกอบด้วย ประเภททีมชาย 6 สเตจ ดังนี้ สเตจที่ 1 แข่งขันแบบเซอร์กิตในอำเภออรัญประเทศ เริ่มจากหน้าเทศบาลเมืองอรัญญประเทศ – ผ่านตลาดโรงเกลือ – อำเภอโคกสูง – บ้านแซร์ออ อำเภอวัฒนานคร – ผ่านทางเข้าปราสาทสด๊กก๊อกธม – บ้านอ่างศิลา – นิคมอุตสาหกรรมสระแก้ว – เข้าเส้นชัยที่หน้าเทศบาลเมืองอรัญญประเทศ ระยะทาง 121.42 กม. / สเตจที่ 2 จากอุทยานประวัติศาสตร์สด็กก็อกธม – อำเภอโคกสูง – อำเภอตาพระยา – อ่างเก็บน้ำห้วยยาง – เข้าเส้นชัยที่ตำบลโคคลาน อำเภอตาพระยา ระยะทาง 148.5 กม. / สเตจที่ 3 จากหน้าเทศบาลเมืองอรัญญประเทศ – อำเภอคลองหาด – จุดชมวิวหมู่บ้านทับทิมสยาม 05 สุดเขตแดนสยาม – ถ้ำน้ำเขาศิวะ – เขาแหลม – อำเภอวังสมบูรณ์ – สหกรณ์โคนมวังน้ำเย็น – สวนเฉลิมพระเกียรติ พระบาทสมเด็จพระเจ้าอยู่หัว เฉลิมพระชนมพรรษา 80 พรรษา อำเภอวังน้ำเย็น ระยะทาง 135.2 กม.

สเตจที่ 4 เริ่มจากสวนเฉลิมพระเกียรติ พระบาทสมเด็จพระเจ้าอยู่หัว เฉลิมพระชนมพรรษา 80 พรรษา อำเภอวังน้ำเย็น – อำเภอเขาฉกรรจ์ – ศาลสมเด็จพระนเรศวรมหาราช อำเภอวัฒนานคร – อำเภอเมืองสระแก้ว – แก่งหินเพิง – เข้าเส้นชัยที่อุทยานแห่งชาติปางสีดา ระยะทาง 121.7 กม. / สเตจที่ 5 เส้นทางแบบเซอร์กิต จากองค์การบริหารส่วนจังหวัดสระแก้ว – ผ่านตลาดสระแก้ว – ผ่านทางเข้าอุทยานแห่งชาติปางสีดา – แยกช่องจุ่ม – ผ่านหน้ากองบิน 3 – วัดป่าหนองหล่มวนาราม (หลวงปู่หมุน) – อำเภอวัฒนานคร – เข้าเส้นชัยที่องค์การบริหารส่วนจังหวัดสระแก้ว ระยะทาง 136.2กม. / สเตจที่ 6 จากหน้าศาลสมเด็จพระนเรศวรมหาราช อำเภอวัฒนานคร – แยกช่องจุ่ม – อำเภอโคกสูง – ผ่านองค์การบริหารส่วนจังหวัดสระแก้ว – เข้าเส้นชัยที่หน้าเทศบาลเมืองอรัญญประเทศ ระยะทาง 144.4 กม. รวมระยะทางทั้งสิ้น 807.42 กม.

พลเอกเดชา กล่าวต่อไปว่า ส่วนเส้นทางจักรยานทางไกลสตรีนานาชาติ วีเมนส์ ทัวร์ ออฟ ไทยแลนด์ 2025 มี 3 สเตจ โดยสเตจที่ 1 เริ่มจากหน้าเทศบาลเมืองอรัญญประเทศ – ผ่านตลาดโรงเกลือ – บ้านแซร์ออ – ช่องจุ่ม อำเภอวัฒนานคร -ผ่านกองบิน 3 -เข้าเส้นชัยที่องค์การบริหารส่วนจังหวัดสระแก้ว ระยะทาง 87.9 กม. / สเตจที่ 2 จากศาลสมเด็จพระนเรศวรมหาราช อำเภอวัฒนานคร – อุทยานแห่งชาติปางสีดา – แก่งหินเพิง – ตลาดสระแก้ว เข้าเส้นชัยที่หน้าองค์การบริหารส่วนจังหวัดสระแก้ว ระยะทาง 105.8 กม. / สเตจที่ 3 ใช้เส้นทางแบบเซอร์กิตในเมืองสระแก้ว เส้นสตาร์ทและเส้นชัยอยู่ที่หน้าองค์การบริหารส่วนจังหวัดสระแก้ว ระยะทางรอบละ 10 กม. จำนวน 7 รอบ ระยะทางรวม 70 กม. รวมระยะทางทั้งสิ้น 263.7 กม.

“เสธ.หมึก” กล่าวอีกว่า ในแต่ละเส้นทางการแข่งขันที่สมาคมกีฬาจักรยานแห่งประเทศไทยฯ วางไว้ จะผ่านสถานที่สำคัญของจังหวัดสระแก้ว ไม่ว่าจะเป็นแหล่งท่องเที่ยวเชิงประวัติศาสตร์หรือทางธรรมชาติ เช่นในสเตจที่ 2 ของทีมชายจะเริ่มต้นบริเวณหน้าอุทยานประวัติศาสตร์สด็กก็อกธม ปราสาทหินขอมที่ได้รับการขึ้นทะเบียนเป็นมรดกโลกจากองค์การยูเนสโก หรือในสเตจที่ 4 จะไปจบการแข่งขันที่อุทยานแห่งชาติปางสีดา ซึ่งเป็นอุทยานแห่งชาติที่มีสภาพป่าสมบูรณ์มากที่สุดแห่งหนึ่ง เป็นแหล่งชมผีเสื้อป่านานาพันธุ์ ในขณะที่อีกหลายสเตจ ไม่ว่าจะเป็นสเตจที่ 1 หรือสเตจที่ 3 เส้นทางบางส่วนลัดเลาะไปตามแนวชายแดนไทย-กัมพูชา ซึ่งก็จะได้สัมผัสวิถีชีวิตและการผสมผสานวัฒนธรรมของคนในพื้นที่

“นอกจากนั้นอีกหลายเส้นทางก็จะผ่านสถานที่แหล่งท่องเที่ยวแบบอันซีนตามธรรมชาติ เช่น ถ้ำน้ำเขาศิวะ ซึ่งเส้นทางจะวนรอบเชิงเขาให้ได้สัมผัสกับความสวยงามตามธรรมชาติและผ่านชุมชนทับทิมสยาม 05 สุดชายแดนไทยในภาคตะวันออกอันเป็นหนึ่งในโครงการพระราชดำริแหล่งเรียนรู้เศรษฐกิจพอเพียง ตามแนวชายแดนในอำเภอคลองหาด หรือตำบลโคคลาน อำเภอตาพระยา ส่วนเส้นชัยสเตจที่ 2 ซึ่งเป็นเส้นทางถนนใหม่ เสมือนเป็นประตูสู่อีสานใต้ เชื่อมระหว่างจังหวัดสระแก้วไปยังจังหวัดบุรีรัมย์ บรรเทาความแออัดเส้นทางเดิมที่ผ่านตัวอำเภอตาพระยา จัดเป็นเส้นทางการแข่งขันที่สอดรับกับโครงการ Amazing Thailand Grand Tourism and Sport Year 2025 ที่กระทรวงการท่องเที่ยวและกีฬาจะใช้เป็นนโยบายส่งเสริมอุตสาหกรรมการท่องเที่ยวและการกีฬาในปี 2568 อย่างสมบูรณ์แบบ“