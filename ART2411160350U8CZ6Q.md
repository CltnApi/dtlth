---
layout: post
code: "ART2411160350U8CZ6Q"
origin_url: "https://www.khaosod.co.th/sports/news_9508073"
image: "https://github.com/user-attachments/assets/c1ecbf70-26e9-4279-beb6-04b0495849c2"
title: "อโมริม มั่นใจปลุกผีแดงสู่ความยิ่งใหญ่ - เผยเป้าหมายแรกที่จะทำกับทีม"
description: "รูเบน อโมริม เฮดโค้ชคนใหม่ของแมนเชสเตอร์ ยูไนเต็ด ให้สัมภาษณ์ครั้งแรกอย่างเป็นทางการแล้ว โดยเขาแสดงความมั่นใจว่าจะพาสโมสรดังจากเมืองแมนเชสเตอร์"
category: "SPORTS"
language: "th"
date: 2024-11-16T04:49:49.012Z
---

# อโมริม มั่นใจปลุกผีแดงสู่ความยิ่งใหญ่ - เผยเป้าหมายแรกที่จะทำกับทีม

[![อโมริม มั่นใจปลุกผีแดงสู่ความยิ่งใหญ่ - เผยเป้าหมายแรกที่จะทำกับทีม](https://www.khaosod.co.th/wpapp/uploads/2024/11/amorim.jpg "อโมริม มั่นใจปลุกผีแดงสู่ความยิ่งใหญ่ - เผยเป้าหมายแรกที่จะทำกับทีม")](https://www.khaosod.co.th/wpapp/uploads/2024/11/amorim.jpg)

รูเบน อโมริม เฮดโค้ชคนใหม่ของแมนเชสเตอร์ ยูไนเต็ด ให้สัมภาษณ์ครั้งแรกอย่างเป็นทางการแล้ว โดยเขาแสดงความมั่นใจว่าจะพาสโมสรดังจากเมืองแมนเชสเตอร์กลับไปอยู่ในจุดที่สโมสรคู่ควรอีกครั้ง

รูเบน อโมริม เพิ่งได้รับการแต่งตั้งให้เข้ามาเป็นกุนซือใหม่ของผีแดง โดยเข้ามาทำงานแทนที่ของ อีริก เทน ฮาก กุนซือชาวดัตช์ที่เพิ่งโดนปลดจากตำแหน่งไป และทำให้เฮดโค้ชวัย 39 ปีรายนี้ กลายเป็นผู้จัดการทีมคนที่ 7 ของแมนเชสเตอร์ ยูไนเต็ด หลังจากที่ เซอร์ อเล็กซ์ เฟอร์กูสัน ประกาศวางมือจากตำแหน่งไปเมื่อปี 2013 ซึ่งก่อนหน้านี้ยังไม่มีกุนซือรายไหนที่พาแมนเชสเตอร์ ยูไนเต็ด คว้าแชมป์พรีเมียร์ ลีก หรือ ยูฟ่า แชมเปียนส์ ลีก ได้แม้แต่คนเดียว

และล่าสุดทางอโมริมออกมาให้สัมภาษณ์หลังเข้ารับตำแหน่งอย่างเป็นทางการ ว่า “ผมจะพยายามทำทุกอย่างเพื่อที่จะทำให้สโมสรแห่งนี้กลับไปอยู่ในจุดที่คู่ควร และผมเชื่อมั่นอย่างมากว่าเราจะประสบความสำเร็จ”

“เราต้องการจะทำอะไรที่พิเศษในสโมสรที่พิเศษ และนั่นคือเป้าหมายหลัก เมื่อแมนเชสเตอร์ ยูไนเต็ด บอกผมเกี่ยวกับแผนงานของพวกเขา ผมรู้สึกตื่นเต้น เรารู้ดีว่าหากทีมเล่นได้ดีและเอาชนะการแข่งขันได้ ทุกอย่างก็จะดูดีขึ้นมาก และผู้คนต่างเริ่มเชื่อในสนามแห่งใหม่และแนวคิดใหม่ ๆ มันเป็นเกียรติอย่างมากที่ผมเป็นตัวเลือกแรกที่จะได้เริ่มต้นเส้นทางนี้”

“คุณได้เห็นถ้วยรางวัลมากมายและคุณได้เห็นโศกนาฏกรรมที่เรามีในฐานะสโมสร คุณเข้าใจถึงประวัติศาสตร์ หลังจากอุบัติเหตุ จากนั้นเราก็ได้เป็นแชมป์ยุโรป มันเป็นสิ่งที่สำคัญในการที่จะใส่ความแข็งแกร่งเช่นนี้ให้อยู่ในทีม เมื่อนักเตะมาที่นี่ พวกเขาควรได้ทัวร์สโมสรแบบนี้เหมือนกัน มันเป็นอะไรที่สำคัญมาก คุณจำเป็นต้องรู้สึกว่านี่คือแมนเชสเตอร์ ยูไนเต็ด”

“สิ่งที่สำคัญที่สุดสำหรับผมในช่วงเวลานี้ คือ การสร้างหลักการ, เอกลักษณ์ และตัวตน แบบที่เราเคยมีในอดีต เราจะมุ่งมั่นมากในเรื่องของรูปแบบการเล่นของเรา วิธีการเล่น, วิธีการไล่แบบ, สิ่งเล็กๆเหล่านี้ คุณไม่สามารถจะใส่รายละเอียดแบบ 100 เปอร์เซ็นต์ได้เพราะมันน่าสร้างความสับสนให้นักเตะ แต่หากผมจำเป็นต้องพูดอย่างหนึ่ง เป้าหายหลักและเป้าหมายแรกของผม คือ การสร้างตัวตน”