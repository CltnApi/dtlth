---
layout: post
code: "ART2411170736WZ8GM6"
origin_url: "https://www.khaosod.co.th/special-stories/news_9509341"
image: "https://github.com/user-attachments/assets/527001f2-b6a5-4399-ab42-1cfdbce58681"
title: "กรมอุตุฯ อัพเดตเส้นทาง พายุหม่านหยี่ เตือน 17-22 พ.ย.นี้ อุณหภูมิลดฮวบ 5 องศา"
description: "กรมอุตุฯ อัพเดต พายุหม่านหยี่ ลงสู่ทะเลจีนใต้ตอนบนในวันนี้ ไม่กระทบไทย เตือน 17-22 พ.ย.นี้ มวลอากาศเย็นระลอกใหม่ เหนือ-อีสาน อุณหภูมิลด 2-5 องศา"
category: "SPECIAL_STORIES"
language: "th"
date: 2024-11-17T07:41:15.571Z
---

# กรมอุตุฯ อัพเดตเส้นทาง พายุหม่านหยี่ เตือน 17-22 พ.ย.นี้ อุณหภูมิลดฮวบ 5 องศา

[![กรมอุตุฯ อัพเดตเส้นทาง พายุหม่านหยี่ เตือน 17-22 พ.ย.นี้ อุณหภูมิลดฮวบ 5 องศา](https://www.khaosod.co.th/wpapp/uploads/2024/11/storm-1.jpg "กรมอุตุฯ อัพเดตเส้นทาง พายุหม่านหยี่ เตือน 17-22 พ.ย.นี้ อุณหภูมิลดฮวบ 5 องศา")](https://www.khaosod.co.th/wpapp/uploads/2024/11/storm-1.jpg)

**กรมอุตุฯ อัพเดต พายุหม่านหยี่ ลงสู่ทะเลจีนใต้ตอนบนในวันนี้** **ไม่กระทบไทย เตือน 17-22 พ.ย.นี้ มวลอากาศเย็นระลอกใหม่ เหนือ-อีสาน อุณหภูมิลด 2-5 องศา**

เมื่อวันที่ 17 พ.ย.67 ผู้สื่อข่าวรายงานว่า กรมอุตุนิยมวิทยา อัพเดตเส้นทางพายุไต้ฝุ่น “หม่านหยี่ (MAN-YI)” บริเวณด้านตะวันออกของประเทศฟิลิปปินส์ มีแนวโน้มเคลื่อนผ่านเกาะลูซอน ประเทศฟิลิปินส์ ลงสู่ทะเลจีนใต้ตอนบนในวันนี้ (17 พ.ย. 2567)

และคาดว่าพายุนี้จะเคลื่อนเข้าใกล้เกาะไหหลำ ประเทศจีนในช่วงวันที่ 19 – 20 พ.ย.67 โดยมีแนวโน้มอ่อนกำลังลงตามลำดับต่อไป ขอให้ผู้ที่จะเดินทางไปบริเวณดังกล่าวตรวจสอบสภาพอากาศก่อนออกเดินทางในช่วงวันดังกล่าวไว้ด้วย พายุนี้ไม่มีผลกระทบกับประเทศไทย เนื่องจากเป็นช่วงที่มวลอากาศเย็นแผ่ลงมาปกคลุมทางตอนบนของภาคเหนือ ภาคอีสาน

**การคาดหมายอากาศทั่วไประหว่างวันที่ 16 – 22 พ.ย.67**

ในช่วงวันที่ 17 – 22 พ.ย. 67 บริเวณความกดอากาศสูงหรือมวลอากาศเย็นกำลังปานกลางระลอกใหม่จากประเทศจีนจะแผ่ลงมาปกคลุมประเทศไทยตอนบนและทะเลจีนใต้

[![](https://www.khaosod.co.th/wpapp/uploads/2024/11/S__17539079-696x464.jpg)](https://www.khaosod.co.th/wpapp/uploads/2024/11/S__17539079.jpg)

ลักษณะเช่นนี้ทำให้ประเทศไทยตอนบนมีฝน/ฝนฟ้าคะนองเกิดขึ้นในระยะแรก หลังจากนั้นอุณหภูมิจะลดลง และมีอากาศเย็นในตอนเช้า กับมีลมแรง โดยภาคเหนือและภาคตะวันออกเฉียงเหนือจะมีอุณหภูมิลดลง 2 – 5 องศาเซลเซียส ส่วนภาคกลาง ภาคตะวันออก มีอุณหภูมิลดลง 1 – 3 องศาเซลเซียส

[![](https://www.khaosod.co.th/wpapp/uploads/2024/11/Screenshot-2024-11-17-142029.jpg)](https://www.khaosod.co.th/wpapp/uploads/2024/11/Screenshot-2024-11-17-142029.jpg)

ประกอบกับมรสุมตะวันออกเฉียงเหนือกำลังอ่อนที่พัดปกคลุมอ่าวไทยตอนบน และภาคใต้ตอนบนจะมีกำลังแรงขึ้น ทำให้ภาคใต้จะมีฝนเพิ่มขึ้น และมีฝนตกหนักบางแห่ง ส่วนคลื่นลมบริเวณอ่าวไทยและทะเลอันดามันจะมีกำลังแรงขึ้น โดยอ่าวไทยมีคลื่นสูง 1 – 2 เมตร ส่วนทะเลอันดามันมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 2 เมตร

ขอให้ประชาชนบริเวณประเทศไทยตอนบนดูแลรักษาสุขภาพเนื่องจากสภาพอากาศที่เปลี่ยนแปลง และระมัดระวังการสัญจรผ่านบริเวณที่มีหมอก ส่วนเกษตรกรควรเตรียมการป้องกันและระวังความเสียหายที่จะเกิดต่อผลผลิตทางการเกษตร สำหรับชาวเรือควรหลีกเลี่ยงการเดินเรือในบริเวณที่มีฝนฟ้าคะนองไว้ด้วย ตลอดช่วง

สำหรับในช่วงวันที่ 20 – 22 พ.ย.67 ประชาชนในภาคใต้ขอให้ระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม ส่วนชาวเรือบริเวณทะเลอันดามันและอ่าวไทยควรเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนอง

คาดหมายอากาศรายภาคระหว่าง 16 – 22 พ.ย.67

**ภาคเหนือ**

ช่วงวันที่ 17 – 22 พ.ย. 67 อากาศเย็นในตอนเช้า โดยมีฝนฟ้าคะนองร้อยละ 20 – 30 ของพื้นที่ในระยะแรก หลังจากนั้นอุณหภูมิจะลดลง 2 – 4 องศาเซลเซียส กับมีลมแรง อุณหภูมิต่ำสุด 16 – 24 องศาเซลเซียส อุณหภูมิสูงสุด 29 – 34 องศาเซลเซียส บริเวณยอดดอยอากาศเย็นถึงหนาว อุณหภูมิต่ำสุด 7 – 15 องศาเซลเซียส ลมตะวันออกเฉียงเหนือ ความเร็ว 10 – 20 กม./ชม.

**ภาคตะวันออกเฉียงเหนือ**

ในช่วงวันที่ 16 – 17 พ.ย. 67 อากาศเย็น กับมีหมอกบางในตอนเช้าทางตอนบนของภาค โดยมีฝนฟ้าคะนองร้อยละ 20 – 30 ของพื้นที่ส่วนมากทางตอนล่างของภาค อุณหภูมิต่ำสุด 19 – 25 องศาเซลเซียส อุณหภูมิสูงสุด 32 – 35 องศาเซลเซียส บริเวณยอดภูอากาศเย็นถึงหนาว อุณหภูมิต่ำสุด 14 – 19 องศาเซลเซียส ลมตะวันออก ความเร็ว 10 – 20 กม./ชม.

ส่วนในช่วงวันที่ 18 – 22 พ.ย. 67 อากาศเย็นในตอนเช้า อุณหภูมิจะลดลง 3 – 5 องศาเซลเซียส กับมีลมแรง อุณหภูมิต่ำสุด 17 – 23 องศาเซลเซียส อุณหภูมิสูงสุด 29 – 33 องศาเซลเซียส บริเวณยอดภูอากาศเย็นถึงหนาว อุณหภูมิต่ำสุด 12 – 17 องศาเซลเซียส ลมตะวันออกเฉียงเหนือ ความเร็ว 10 – 30 กม./ชม.

**ภาคกลาง**

ในช่วงวันที่ 16 – 18 พ.ย. 67 หมอกบางในตอนเช้า โดยมีฝนฟ้าคะนองร้อยละ 10 – 30 ของพื้นที่ อุณหภูมิต่ำสุด 23 – 26 องศาเซลเซียส อุณหภูมิสูงสุด 33 – 36 องศาเซลเซียส ลมตะวันออก ความเร็ว 10 – 20 กม./ชม.

ส่วนในช่วงวันที่ 19 – 22 พ.ย. 67 อากาศเย็นในตอนเช้าทางตอนบน อุณหภูมิจะลดลง 1 – 3 องศาเซลเซียส กับมีลมแรง อุณหภูมิต่ำสุด 21 – 25 องศาเซลเซียส อุณหภูมิสูงสุด 32 – 35 องศาเซลเซียส ลมตะวันออกเฉียงเหนือ ความเร็ว 10 – 25 กม./ชม.

**ภาคตะวันออก**

ในช่วงวันที่ 16 – 18 พ.ย. 67 โดยมีฝนฟ้าคะนองร้อยละ 30 – 40 ของพื้นที่ อุณหภูมิต่ำสุด 24 – 27 องศาเซลเซียส อุณหภูมิสูงสุด 32 – 36 องศาเซลเซียส ลมตะวันออกเฉียงใต้ ความเร็ว 10 – 30 กม./ชม. ทะเลมีคลื่นต่ำกว่า 1 เมตร บริเวณที่มีฝนฟ้าคะนองคลื่นสูงมากกว่า 1 เมตร

ส่วนในช่วงวันที่ 19 – 22 พ.ย. 67 อากาศเย็นในตอนเช้าทางตอนบน หลังจากนั้นอุณหภูมิจะลดลง 1 – 3 องศาเซลเซียส กับมีลมแรง อุณหภูมิต่ำสุด 22 – 26 องศาเซลเซียส อุณหภูมิสูงสุด 30 – 34 องศาเซลเซียส ลมตะวันออกเฉียงเหนือ ความเร็ว 15 – 35 กม./ชม. ทะเลมีคลื่นสูงประมาณ 1 เมตร ห่างฝั่งคลื่นสูง 1 – 2 มตร บริเวณที่มีฝนฟ้าคะนองคลื่นสูงมากกว่า 2 เมตร

**ภาคใต้(ฝั่งตะวันออก)**

ในช่วงวันที่ 16 – 17 พ.ย. 67 มีฝนฟ้าคะนองร้อยละ 20 – 40 ของพื้นที่ และมีฝนตกหนักบางแห่ง ลมตะวันออกเฉียงใต้ ความเร็ว 10 – 30 กม./ชม. ทะเลมีคลื่นต่ำกว่า 1 เมตร บริเวณที่มีฝนฟ้าคะนองคลื่นสูงมากกว่า 2 เมตร

ส่วนในวันที่ 18 – 22 พ.ย. 67 มีฝนฟ้าคะนองร้อยละ 40 – 60 ของพื้นที่ และมีฝนตกหนักบางแห่งบริเวณตอนล่างของภาค ลมตะวันออกเฉียงเหนือ ความเร็ว 15 – 35 กม./ชม. ทะเลมีคลื่นสูง 1 – 2 เมตร บริเวณที่มีฝนฟ้าคะนองคลื่นสูงมากกว่า 2 เมตร อุณหภูมิต่ำสุด 22 – 26 องศาเซลเซียส อุณหภูมิสูงสุด 32 – 35 องศาเซลเซียส

**ภาคใต้(ฝั่งตะวันตก)**

ในช่วงวันที่ 16 – 17 พ.ย. 67 มีฝนฟ้าคะนองร้อยละ 10 – 30 ของพื้นที่ ลมตะวันออก ความเร็ว 10 – 30 กม./ชม. ทะเลมีคลื่นต่ำกว่า 1 เมตร บริเวณที่มีฝนฟ้าคะนองคลื่นสูงมากกว่า 1 เมตร

ส่วนในวันที่ 18 – 22 พ.ย. 67 มีฝนฟ้าคะนองร้อยละ 30 – 40 ของพื้นที่ และมีฝนตกหนักบางแห่ง ลมตะวันออก ความเร็ว 15 – 30 กม./ชม. ทะเลมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 2 เมตร อุณหภูมิต่ำสุด 24 – 26 องศาเซลเซียส อุณหภูมิสูงสุด 30 – 35 องศาเซลเซียส

**กรุงเทพและปริมณฑล**

ในช่วงวันที่ 16 – 18 พ.ย. 67 มีฝนฟ้าคะนองร้อยละ 30 – 40 ของพื้นที่ อุณหภูมิต่ำสุด 25 – 27 องศาเซลเซียส อุณหภูมิสูงสุด 33 – 36 องศาเซลเซียส ลมตะวันออกเฉียงใต้ ความเร็ว 10 – 20 กม./ชม.

ส่วนในช่วงวันที่ 19 – 22 พ.ย. 67 มีเมฆบางส่วน อุณหภูมิจะลดลง 1 – 3 องศาเซลเซียส กับมีลมแรง อุณหภูมิต่ำสุด 23 – 25 องศาเซลเซียส อุณหภูมิสูงสุด 31 – 34 องศาเซลเซียส ลมตะวันออกเฉียงเหนือ ความเร็ว 10 – 25 กม./ชม.

