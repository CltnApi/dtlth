---
layout: post
code: "ART2411161016J4IYNS"
origin_url: "https://www.khaosod.co.th/sports/news_9508520"
image: "https://github.com/user-attachments/assets/b8c42e7e-b484-4299-afff-8b039510daa9"
title: "อิชิอิ แย้มหมุนนักเตะช้างศึกลงทุกคนอุ่นเครื่องลาว - วอนแฟนบอลร่วมให้กำลังใจ"
description: "อิชิอิ มาซาทาดะ แจงพยายามให้นักเตะที่เรียกมาติดทีมในครั้งนี้ได้โอกาสลงทุกคน ดังนั้นเป็นไปได้สูงที่เกมพบลาวจะเปลี่ยนแทบยกชุดจากแมตช์เจ๊าเลบานอน"
category: "SPORTS"
language: "th"
date: 2024-11-16T10:21:19.184Z
---

# อิชิอิ แย้มหมุนนักเตะช้างศึกลงทุกคนอุ่นเครื่องลาว - วอนแฟนบอลร่วมให้กำลังใจ

[![อิชิอิ แย้มหมุนนักเตะช้างศึกลงทุกคนอุ่นเครื่องลาว - วอนแฟนบอลร่วมให้กำลังใจ](https://www.khaosod.co.th/wpapp/uploads/2024/11/Ishii-1.jpg "อิชิอิ แย้มหมุนนักเตะช้างศึกลงทุกคนอุ่นเครื่องลาว - วอนแฟนบอลร่วมให้กำลังใจ")](https://www.khaosod.co.th/wpapp/uploads/2024/11/Ishii-1.jpg)

อิชิอิ มาซาทาดะ แจงพยายามให้นักเตะที่เรียกมาติดทีมในครั้งนี้ได้โอกาสลงทุกคน ดังนั้นเป็นไปได้สูงที่เกมพบลาวจะเปลี่ยนแทบยกชุดจากแมตช์เจ๊าเลบานอน

เมื่อ 16 พ.ย. ที่ห้องแถลงข่าวสนามม.ธรรมศาสตร์ รังสิต จังหวัดปทุมธานี ฝ่ายจัดการแข่งขันจัดงานแถลงข่าวฟุตบอลอุ่นเครื่องตามปฏิทินฟีฟ่าระหว่าง ทีมชาติไทย พบกับสปป.ลาว การแถลงข่าวครั้งนี้นำโดย มาซาทาดะ อิชิอิ หัวหน้าผู้ฝึกสอนทีมชาติไทย พร้อมด้วย วันชัย จารุนงคราญ แบ๊กซ้ายทีมชาติไทย

หัวหน้าผู้ฝึกสอนทีมชาติไทย กล่าวว่า “ถ้าเป็นไปได้ในเกมที่เราจะพบกับสปป.ลาว จะพยายามให้โอกาสนักเตะได้ลงเล่นทุกคน เพื่อเป็นการลองทีมสำหรับรายการชิงแชมป์อาเซียน ส่วน มิคเกลสัน แน่นอนว่าตัวเขามีอาการบาดเจ็บที่ขา และเราขอเลือกไม่ส่งเขาลงสนามในเกมนัดนี้”

“สำหรับแท็กติกในการเจอกับสปป.ลาว เราจะพยายามโฟกัสไปที่การเตรียมทีมมากกว่า ไม่ได้มองว่าลาว มาเพราะมาแทนที่ของเยเมน ที่ต้องถอนตัวจากเกมอุ่นเครื่องนัดนี้ไป”

“สำหรับเกมที่ผ่านมากับเลบานอน เราใช้เวลานานพอสมควรกว่าจะทำให้เกมเป็นของเรา เกมนี้เราต้องพยายามครองเกมให้ได้เร็วที่สุด อยากให้นักเตะพยายามแสดงศักยภาพของตัวเองออกมา ส่วนจำนวนแฟนบอลในเกมกับเลบานอน อาจจะเพราะเป็นวันธรรมดาเลยมีจำนวนไม่เยอะ เกมนี้อยากให้แฟนบอลมาเชียร์พวกเรากันเยอะๆ”

ด้าน วันชัย จารุนงคราญ แบ๊กซ้ายทีมชาติไทย กล่าวว่า “บรรยากาศภายในทีมถือว่าดีมาก ในทุกคนการซ้อมทุกคนต่างทำได้ดี และผมเชื่อว่าเราดีพอที่จะคว้าชัยชนะในเกมนี้ แน่นอนว่าถ้าได้โอกาสลงสนามจะพยายามทำหน้าที่ของตัวเองให้ออกมาดีที่สุด เพราะการติดทีมชาติไทยคือความฝันของผมเสมอมา”

ทีมชาติไทย จะพบกับ สปป.ลาว ที่สนามมหาวิทยาลัยธรรมศาสตร์ รังสิต วันที่ 17 พ.ย. เวลา 19.30 น. ถ่ายทอดสดทางช่อง 32, Facebook : FA Thailand, Facebook, Youtube : Changsuek Official แฟนบอลที่สนใจ สามารถซื้อได้ที่ https://bit.ly/3URLE7l และจุดจำหน่ายไทยทิคเก็ตเมเจอร์ สาขาหลัก 11 สาขา