---
layout: post
code: "ART2411032008ACV41G"
origin_url: "https://www.khaosod.co.th/sports/news_9488737"
image: "https://github.com/user-attachments/assets/b995dae8-f047-43a5-9000-e4290d331e14"
title: "บรูโน รู้สึกผิดหลัง เทน ฮาก โดนปลด - เผยช่วยอดีตกุนซืออย่างเต็มที่แล้ว"
description: "บรูโน แฟร์นานเดส กองกลางกัปตันทีม แมนฯ ยูไนเต็ด ยอมรับรู้สึกผิดที่ผลงานของทีมไม่เข้าเป้า และทำให้ อีริก เทน ฮาก โดนปลดจากตำแหน่งผู้จัดการทีม"
category: "SPORTS"
language: "th"
date: 2024-11-03T20:13:04.921Z
---

# บรูโน รู้สึกผิดหลัง เทน ฮาก โดนปลด - เผยช่วยอดีตกุนซืออย่างเต็มที่แล้ว

[![บรูโน รู้สึกผิดหลัง เทน ฮาก โดนปลด - เผยช่วยอดีตกุนซืออย่างเต็มที่แล้ว](https://www.khaosod.co.th/wpapp/uploads/2024/11/bruno.jpg "บรูโน รู้สึกผิดหลัง เทน ฮาก โดนปลด - เผยช่วยอดีตกุนซืออย่างเต็มที่แล้ว")](https://www.khaosod.co.th/wpapp/uploads/2024/11/bruno.jpg)

บรูโน แฟร์นานเดส กองกลางกัปตันทีม แมนฯ ยูไนเต็ด ยอมรับรู้สึกผิดที่ผลงานของทีมไม่เข้าเป้า และทำให้ อีริก เทน ฮาก โดนปลดจากตำแหน่งผู้จัดการทีม

แมนฯ ยูไนเต็ด เพิ่งเปิดบ้านเสมอกับ เชลซี 1-1 ในเกมพรีเมียร์ ลีก อังกฤษ เมื่อวันที่ 3 พ.ย. ซึ่งเกมนี้ รุด ฟาน นิสเตลรอย รับหน้าที่กุนซือขัดตาทัพให้กับผีแดงเป็นนัดที่สอง

โดยหลังจบเกม บรูโน แฟร์นานเดส เผยว่า

“เรารู้ดีว่า อีริก เทน ฮาก ได้ออกไปแล้ว มันไม่ใช่เรื่องดีสำหรับใครก็ตามที่สโมสร เมื่อผู้จัดการทีมต้องออกไป, ทีมไม่ได้อยู่ในจุดที่ดีที่สุด, ผลการแข่งขันก็ไม่ได้ออกมาดีที่สุด และเขาเป็นคนที่ต้องจ่ายสำหรับมัน”  
  
“เมื่อไรก็ตามที่คุณเห็นว่าผู้จัดการทีมจำเป็นต้องไป คุณจำเป็นต้องรับความผิดของตัวเองด้วยบางส่วน มันเป็นเพราะว่าทีมไม่ได้กำลังทำได้ดี”  
  
“การกำจัดผู้จัดการทีมแค่คนเดียว นั้นง่ายกว่าการกำจัดผู้เล่น 15 คน ผมได้คุยกับผู้จัดการทีม (เทนฮาก)และขอโทษเขาแล้ว ผมผิดหวังที่เขาต้องไป และผมพยายามที่จะช่วยเขาแล้ว, ผมทำประตูไม่ค่อยได้, พวกเราทำประตูได้ไม่มาก และผมรู้สึกว่าผมต้องรับผิดชอบด้วย”