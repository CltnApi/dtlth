---
layout: post
code: "ART2411180921RYNZEH"
origin_url: "https://www.khaosod.co.th/sports/news_9510660"
image: "https://github.com/user-attachments/assets/a12e8b6b-6674-4e92-8a77-df7f853c8a05"
title: "ลีซอ เคยเตือนแข้งรุ่นน้องอย่าหลงโซเชียล เผยนักบอลที่ดีต้องแก้ไขสิ่งที่พลาด"
description: "ลีซอ ธีรเทพ วิโนทัย อดีตกองหน้าทีมชาติไทย เคยกล่าวเตือนนักเตะรุ่นน้องว่าอย่าไปอ่านคอมเมนต์บนโลกโซเชียล พร้อมย้ำนักบอลเมื่อรู้ว่าเล่นได้ไม่ดีต้องกลับไปแก้ไข"
category: "SPORTS"
language: "th"
date: 2024-11-18T09:26:54.639Z
---

# ลีซอ เคยเตือนแข้งรุ่นน้องอย่าหลงโซเชียล เผยนักบอลที่ดีต้องแก้ไขสิ่งที่พลาด

[![ลีซอ เคยเตือนแข้งรุ่นน้องอย่าหลงโซเชียล เผยนักบอลที่ดีต้องแก้ไขสิ่งที่พลาด](https://www.khaosod.co.th/wpapp/uploads/2024/11/Leesaw.jpg "ลีซอ เคยเตือนแข้งรุ่นน้องอย่าหลงโซเชียล เผยนักบอลที่ดีต้องแก้ไขสิ่งที่พลาด")](https://www.khaosod.co.th/wpapp/uploads/2024/11/Leesaw.jpg)

ลีซอ ธีรเทพ วิโนทัย อดีตกองหน้าทีมชาติไทย เคยกล่าวเตือนนักเตะรุ่นน้องว่าอย่าไปอ่านคอมเมนต์บนโลกโซเชียล พร้อมย้ำนักบอลเมื่อรู้ว่าเล่นได้ไม่ดีต้องกลับไปแก้ไข

หลังจากที่ทีมชาติไทย ชุดใหญ่ ทำได้เพียงเสมอกับลาว 1-1 เกมอุ่นเครื่องเมื่อ 17 พ.ย. โดยหลังเกมมีแฟนบอลจำนวนมากออกมาแสดงความเห็น ขณะเดียวกันมีนักเตะทีมชาติไทยทนไม่ไหวถึงกับเข้าไปด่าแฟนบอลที่คอมเมนต์จนกลายเป็นประเด็นใหญ่โต แม้สุดท้ายนักเตะคนดังกล่าวจะขอโทษแล้วก็ตาม

เกี่ยวกับเรื่องนี้ ลีซอ ธีรเทพ วิโนทัย อดีตกองหน้าทีมชาติไทย เคยกล่าวเตือนนักเตะรุ่นน้องมาแล้วในรายการเพื่อนซี้คอบอลไทย เมื่อ 22 ต.ค. โดยมีเนื้อหาใจความว่า “ผมพูดได้ว่า ผมโดนด่ามาตลอด ผมไม่เคยสนใจ ผมไม่เคยไปอ่าน เลือกที่จะปล่อยผ่าน หากคุณมีชื่อเสียง คนชอบพูดถึง ลองถามตัวเองว่ารับไหวมั้ยในการที่จะโดนด่า”

“ตัวคุณเองต้องรู้ว่า สิ่งที่คุณทำในวันนี้มันดีหรือไม่ดี ถ้าคุณรู้ตัวแล้วว่าคุณยังทำไม่ค่อยดี กระแสออกมาลบ คุณไม่ต้องเข้าไปอ่านพวกสื่อโซเชี่ยล คุณแค่กลับไปแก้ไข หากคุณเป็นนักฟุตบอลและเล่นไม่ดี คุณต้องแก้ไข อย่าไปอ่าน เพราะคอมเมนต์มันมาได้ตลอด มันมาเยอะมาก คนจะพูดอะไรก็ได้ คุณจะยิ่งเสียขวัญ และกำลังใจ”