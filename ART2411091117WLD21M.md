---
layout: post
code: "ART2411091117WLD21M"
origin_url: "https://www.khaosod.co.th/breaking-news/news_9498035"
image: "https://github.com/user-attachments/assets/cf4dddb0-4d53-4eea-8653-621dcc367808"
title: "ป่วยทะลุ 1,000 คน เด็กระยองท้องเสีย ระบาดแค่ในโรงเรียน พบปัจจัยเสี่ยงหลายจุด"
description: "สธ.เผยยอด ป่วยทะลุ 1,000 คน เด็กระยองท้องเสีย ระบาดแค่ในโรงเรียน พบปัจจัยเสี่ยงหลายจุด ทั้งสภาพแวดล้อมโรงครัว อาหาร-น้ำ ที่ขายในร้านค้า"
category: "HOT_NEWS"
language: "th"
date: 2024-11-09T11:21:35.030Z
---

# ป่วยทะลุ 1,000 คน เด็กระยองท้องเสีย ระบาดแค่ในโรงเรียน พบปัจจัยเสี่ยงหลายจุด

[![ป่วยทะลุ 1,000 คน เด็กระยองท้องเสีย ระบาดแค่ในโรงเรียน พบปัจจัยเสี่ยงหลายจุด](https://www.khaosod.co.th/wpapp/uploads/2024/11/school-2.jpg "ป่วยทะลุ 1,000 คน เด็กระยองท้องเสีย ระบาดแค่ในโรงเรียน พบปัจจัยเสี่ยงหลายจุด")](https://www.khaosod.co.th/wpapp/uploads/2024/11/school-2.jpg)

**สธ.เผยยอด ป่วยทะลุ 1,000 คน เด็กระยองท้องเสีย ระบาดแค่ในโรงเรียน พบปัจจัยเสี่ยงหลายจุด ทั้งสภาพแวดล้อมโรงครัว อาหาร-น้ำ ที่ขายในร้านค้า**

วันที่ 9 พ.ย. 2567 **นพ.โอภาส การย์กวินพงศ์ ปลัดกระทรวงสาธารณสุข** กล่าวถึงกรณีเด็กนักเรียนใน จ.ระยอง ป่วยด้วยโรคอุจจาระร่วงหลายร้อยราย ว่า ได้รับรายงานจาก นพ.โสภณ เอี่ยมศิริถาวร ผู้ตรวจราชการกระทรวงสาธารณสุข เขตสุขภาพที่ 6 ถึงเหตุการณ์ดังกล่าวว่า กลุ่มงานควบคุมโรคติดต่อ สำนักงานสาธารณสุขจังหวัดระยอง ได้รับแจ้งจากโรงพยาบาลแกลง เมื่อช่วงค่ำวันที่ 6 พ.ย. 2567 พบนักเรียนเข้ารับการรักษาด้วยอาการปวดท้อง คลื่นไส้ อาจเจียน ท้องเสีย มีไข้ เวียนศีรษะ ปวดศีรษะ จำนวนมาก จึงได้ลงพื้นที่สอบสวนโรคใน วันที่ 7 พ.ย. 2567

นพ.โอภาส กล่าวว่า สรุปข้อมูลเบื้องต้น 2 เหตุการณ์ ที่เชื่อมโยงกัน ดังนี้ 1.โรงเรียนระดับประถมศึกษา ที่มีนักเรียนมากกว่า 1,000 คน กำลังมีกิจกรรมกีฬาสี นักเรียนรายแรกเริ่มมีอาการวันที่ 5 พ.ย. 2567 จากนั้นทยอยป่วยเพิ่มขึ้น ไปรักษาที่โรงพยาบาลแกลง 75 ราย และกลับบ้านได้ในวันเดียวกัน 71 ราย ปัจจุบันที่เหลือ 4 ราย ที่เหลือหายกลับบ้านแล้ว รวมมีผู้ป่วย 342 ราย

2.โรงเรียนระดับชั้นมัธยมศึกษา มีนักเรียนทั้งหมด 2,762 คน พบมีอาการป่วยทั้งหมด 715 รายส่วนใหญ่ไม่รุนแรง อาการที่พบมากที่สุดคือ ปวดท้อง ร้อยละ 88 รองลงมาได้แก่ อาเจียน ร้อยละ 83 ปวดศีรษะ ร้อยละ 79 ถ่ายเหลว ร้อยละ 72 และ มีไข้ ร้อยละ 68 นักเรียนที่ป่วยไปรักษาที่โรงพยาบาลแกลง 18 ราย แพทย์ให้กลับบ้านได้ทั้งหมด ผลการตรวจทางห้องปฏิบัติการ ตัวอย่างอุจจาระจากนักเรียนป่วย 2 ราย พบเชื้อโนโรไวรัส 1 ตัวอย่าง และไม่พบเชื้อก่อโรค 1 ตัวอย่าง

“ทั้ง 2 เหตุการณ์มีผู้ป่วยรวมทั้งหมด 1,057 ราย ส่วนใหญ่มีอาการเล็กน้อยสามารถดูแลรักษาที่บ้านได้ ที่รักษาในโรงพยาบาลอาการดีขึ้นแพทย์อนุญาตให้กลับบ้านได้ ทีมสอบสวนได้มีการเก็บตัวอย่างอาหารและน้ำ ตัวอย่างอาเจียน อุจจาระส่งตรวจหาเชื้อก่อโรคเพิ่มเติม อยู่ระหว่างรอผลตรวจ”

“ขณะนี้การระบาดจำกัดอยู่ในโรงเรียน ผลการสอบสวนโรคเบื้องต้นพบปัจจัยเสี่ยงหลายจุด เช่น สภาพแวดล้อมของโรงครัว สุขาภิบาลอาหารและน้ำในร้านจำหน่ายอาหาร จึงได้ให้คำแนะนำในการปฏิบัติให้ถูกต้องตามหลักสุขาภิบาลเพื่อป้องกันความเสี่ยง แนะนำนักเรียนกินร้อน ใช้ช้อนกลาง และล้างมือก่อนรับประทานอาหารและหลังใช้ห้องน้ำ” ปลัดสธ.กล่าว