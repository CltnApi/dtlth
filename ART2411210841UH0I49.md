---
layout: post
code: "ART2411210841UH0I49"
origin_url: "https://www.khaosod.co.th/sports/news_9515485"
image: "https://github.com/user-attachments/assets/2f2353d1-928c-4d38-8525-470b46e05527"
title: "ส.มวยสากล รับจัดชิงแชมป์เอเชีย แทนจอร์แดน - ส่ง จันทร์แจ่ม นำทัพ 16 รุ่นชิงทอง"
description: "สมาคมกีฬามวยสากลแห่งประเทศไทย เป็นเจ้าภาพการแข่งขัน มวยสากลชิงแชมป์เอเชีย 2024 รายการใหญ่ส่งท้ายปี ที่เชียงใหม่ เปิดศึก 30 พ.ย.นี้ ที่ ม.แม่โจ้ พร้อมส่ง"
category: "SPORTS"
language: "th"
date: 2024-11-21T09:01:34.198Z
---

# ส.มวยสากล รับจัดชิงแชมป์เอเชีย แทนจอร์แดน - ส่ง จันทร์แจ่ม นำทัพ 16 รุ่นชิงทอง

[![ส.มวยสากล รับจัดชิงแชมป์เอเชีย แทนจอร์แดน - ส่ง จันทร์แจ่ม นำทัพ 16 รุ่นชิงทอง](https://www.khaosod.co.th/wpapp/uploads/2024/11/messageImage_1732080815621.jpg "ส.มวยสากล รับจัดชิงแชมป์เอเชีย แทนจอร์แดน - ส่ง จันทร์แจ่ม นำทัพ 16 รุ่นชิงทอง")](https://www.khaosod.co.th/wpapp/uploads/2024/11/messageImage_1732080815621.jpg)

**สมาคมกีฬามวยสากลแห่งประเทศไทย เป็นเจ้าภาพการแข่งขัน มวยสากลชิงแชมป์เอเชีย 2024 รายการใหญ่ส่งท้ายปี ที่เชียงใหม่ เปิดศึก 30 พ.ย.นี้ ที่ ม.แม่โจ้ พร้อมส่ง จันทร์แจ่ม สุวรรณเพ็ง นักชกสาวหล่อ ฮีโร่ เหรียญทองแดงโอลิมปิกเกมส์ 2024 ที่กรุงปารีส ลงประเดิมกำปั้น**

นายวินัย รอดจ่าย อุปนายกสมาคมกีฬามวยสากลแห่งประเทศไทย ในฐานะประธานจัดการแข่งขันฯเป็นประธานแถลงข่าวพร้อมด้วย ดร.สุรชัย จิตภักดีบดินทร์ กรรมการบริหารสมาคมฯ ในการจัดการแข่งขันมวยสากลชิงชนะเลิศแห่งทวีปเอเชียประจำปี 2567 “Asian Elite Men & Women Boxing Championships Chisngmai 2024” ระหว่างวันที่ 30 พ.ย.-11ธ.ค.นี้ ที่ศูนย์กีฬาเฉลิมพระเกียรติ มหาวิทยาลัยแม่โจ้ จ.เชียงใหม่

สำหรับการแข่งขันในครั้งนี้ประเทศไทยได้ถูกเลือกให้จัดแทนประเทศจอร์แดน เนื่องจากสถานการณ์ในภูมิภาคตะวันออกกลางนั้นยังน่ากังวล

สำหรับทีมชาติไทยส่งนักกีฬาเข้าร่วมแข่งขัน แบ่งเป็นชาย 8 รุ่น จาก 13 รุ่น คือ รุ่น 48 กก.ณัฐพงษ์ ท้วมเจริญ, รุ่น 54 กก.ศราวุฒิ สุขเทศ, รุ่น 57กก.ภานุวัฒน์ ชูจันอัด, รุ่น 60 กก. คุณาธิป ปิดนุช , รุ่น 63.5 กก. สมชาย วงศ์สุวรรณ, รุ่น 67 กก. บรรจง สินสิริ, รุ่น 71 กก. พีระพัฒน์ เยี่ยะสูงเนิน และรุ่น 75 กก. วีระพล จงจอหอ

ประเภทหญิง 8 รุ่น จาก 12 รุ่น ได้แก่ รุ่น 48 กก.หญิง ทิพย์สัจจา ยอดวารี, รุ่น 50 กก.หญิง จุฑามาศ รักสัตย์, รุ่น 54 กก.หญิง ณัฐนิชา จงโปร่งกลาง, รุ่น 57 กก.หญิง ปุณณ์รวี รื่นรส, รุ่น 60 กก.หญิง พรทิพย์ บัวป่า, รุ่น 63.5 กก.หญิง ธนัญญาสมนึก, รุ่น 66 กก.หญิง จันทร์แจ่ม สุวรรณเพ็ง และรุ่น 70 กก.หญิง ใบสน มณีก้อน โดยมี พ.ต.ท.วิจารณ์ พลฤทธิ์ เป็นหัวหน้าสต๊าฟโค้ชทีมมวยสากลทีมชาติไทย

ขณะที่มีชาติส่งนักกีฬาเข้าร่วมการแข่งขันทั้งหมด 22 ประเทศ ประกอบด้วย อุซเบกิสถาน, คาซัคสถาน, จีน, เวียดนาม, อัฟกานิสถาน, คูเวต, ไต้หวัน, ญี่ปุ่น, มาเลเซีย, กาตาร์, ยูเครน, ซีเรีย, กัมพูชา, เติร์กมินิสถาน, ปาเลสไตน์, เนปาล, ศรีลังกา, มองโกเลีย, ฟิลิปปินส์, คีร์กิสถาน, ซาอุดิอาระเบีย และไทย เจ้าภาพ มีนักกีฬาทั้งหมด 210 คน แบ่งเป็นนักกีฬาชาย 129 คนและนักกีฬาหญิง 81 คน

ส่วนเงินรางวัลการแข่งขัน เหรียญทอง 8,000 เหรียญสหรัฐฯ (ราว372,000บาท) เหรียญเงิน 4,000 เหรียญสหรัฐฯ (ราว 136,000 บาท) และเหรียญทองแดง 2,000 เหรียญสหรัฐฯ (ราว68,000 บาท)