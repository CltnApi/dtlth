---
layout: post
code: "ART2411070852G0CEYC"
origin_url: "https://www.khaosod.co.th/lifestyle/news_9492789"
image: "https://github.com/user-attachments/assets/59e7e3c7-39ca-431c-965b-51ea1f1afd62"
title: "จานเด็ด 77 จังหวัด - ก้อยตับเต่า"
description: " เป็นอีกหนึ่งเมนูเด็ดของชาวอีสานที่ ประสิทธิ์ ตั้งประเสริฐ นักข่าวข่าวสด จ.นครราชสีมา พาไปเปิบ ช่วงฝนตกชุก หลายพื้นที่เห็ดตับเต่างอก"
category: "LIFESTYLE"
language: "th"
date: 2024-11-07T08:56:41.212Z
---

# จานเด็ด 77 จังหวัด - ก้อยตับเต่า

[![จานเด็ด 77 จังหวัด - ก้อยตับเต่า](https://www.khaosod.co.th/wpapp/uploads/2024/11/ปก-จานเด็ด.jpg "จานเด็ด 77 จังหวัด - ก้อยตับเต่า")](https://www.khaosod.co.th/wpapp/uploads/2024/11/ปก-จานเด็ด.jpg)

เป็นอีกหนึ่งเมนูเด็ดของชาวอีสานที่ **ประสิทธิ์ ตั้งประเสริฐ** นักข่าวข่าวสด จ.นครราชสีมา พาไปเปิบ

ช่วงฝนตกชุก หลายพื้นที่เห็ดตับเต่างอก หนึ่งปีจะงอกออกเพียงแค่ครั้งเดียว ชาวบ้านเก็บประกอบอาหารรับประทาน

**เห็ดตับเต่า มีมากในป่าดิบชื้น โดยเฉพาะป่าชุมชนบ้านหนองโบสถ์ ต.โคกกระชาย อ.ครบุรี จ.นครราชสีมา**

_ส่วนใหญ่นิยมนำมาทำลาบ หรือก้อย เพราะเนื้อมีลักษณะเหมือนตับ จึงได้ชื่อว่า เห็ดตับเต่า มีเนื้อสัมผัสนุ่มละมุนลิ้น_

ขั้นตอนการทำ เตรียมวัตถุดิบ เห็ดตับเต่า พริกป่น ข้าวคั่ว หอมแดงซอย ต้นหอม ผักชี สะระแหน่ น้ำปลา มะนาว

จากนั้นต้มเอาน้ำเมือกออกจากตัวเห็ด โดยใส่น้ำในหม้อกะให้ท่วมเห็ด รอน้ำเดือด นำเห็ดใส่ลงไป เมื่อเห็ดอ่อนตัวได้ที่ตักขึ้นพัก

นำเห็ดหั่นเป็นชิ้นเล็กๆ ใส่หม้อ เทพริกป่น ข้าวคั่ว หอมแดงซอย คลุกเคล้าให้เข้ากัน ปรุงรสด้วยน้ำปลา น้ำมะนาว คนให้เข้ากัน ชิมรส ปรุงเพิ่มตามความชอบ

_เสร็จแล้วนำสะระแหน่ ต้นหอม ผักชีซอยใส่ลงไป คนให้เข้ากัน ตักใส่จานเสิร์ฟพร้อมรับประทาน_

สำหรับเห็ดตับเต่า จัดเป็นเห็ดขนาดใหญ่ที่พบได้ในทุกภาค ดอกเห็ดมีขนาดใหญ่ ใช้ทำอาหารได้ทั้งดอกเห็ดอ่อน ดอกเห็ดแก่ รสชาติดี นิยมนำไปประกอบอาหารได้หลากหลายเมนู

**แนะนำช่วงนี้มาโคราชต้องกิน**