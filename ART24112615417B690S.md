---
layout: post
code: "ART24112615417B690S"
origin_url: "https://www.khaosod.co.th/entertainment/news_9522696"
image: "https://github.com/user-attachments/assets/ab1b1f10-27a8-4991-852f-06987005042f"
title: "หนุ่ม กรรชัย เปิดใจ หลังช่อง 3 ปรับโครงสร้างพนักงาน เผยแล้วทำไมไว้ผมยาว จะตัดมั้ย?"
description: "หนุ่ม กรรชัย เปิดใจ หลังช่อง 3 ปรับโครงสร้างพนักงาน กระ..."
category: "ENTERTAINMENT"
language: "th"
date: 2024-11-26T20:06:23.854Z
---

# หนุ่ม กรรชัย เปิดใจ หลังช่อง 3 ปรับโครงสร้างพนักงาน เผยแล้วทำไมไว้ผมยาว จะตัดมั้ย?

[![หนุ่ม กรรชัย เปิดใจ หลังช่อง 3 ปรับโครงสร้างพนักงาน เผยแล้วทำไมไว้ผมยาว จะตัดมั้ย?](https://www.khaosod.co.th/wpapp/uploads/2024/11/numkranchai.jpg "หนุ่ม กรรชัย เปิดใจ หลังช่อง 3 ปรับโครงสร้างพนักงาน เผยแล้วทำไมไว้ผมยาว จะตัดมั้ย?")](https://www.khaosod.co.th/wpapp/uploads/2024/11/numkranchai.jpg)

**หนุ่ม กรรชัย เปิดใจ หลังช่อง 3 ปรับโครงสร้างพนักงาน กระทบหรือไม่ เผยความรู้สึกหลังกลับมาทำงาน บอกแล้วทำไมไว้ผมยาว จะตัดมั้ย?**

วันที่ 26 พ.ย.67 หนุ่ม กรรชัย กำเนิดพลอย ได้มาร่วมงาน Dailynews Awards 2024 พร้อมเปิดเผยความรู้สึกหลังกลับมาทำงาน และเรื่องช่อง 3 ปรับโครงสร้าง

ตอนนี้หลายคนเรียกว่าพี่หน่วง?  
“ใช่ ก็โอเคครับ ขอบคุณป้าสุด้วยเขาวาดการ์ตูนพี่หน่วงขึ้นมา ถอดแบบมาจากตัวพี่ คนเลยเรียกพี่หน่วงๆ ก็น่ารักดีครับ“

มีหลายชื่อมากเลย?  
”มีครูกะปิ พี่หน่วง อาหวัง ก็โอเค (หัวเราะ) มีประมาณ 3-4 ชื่อนี่แหละ“

หลังจากไปพักร้อนมาเป็นยังไงบ้าง ได้เติมพลัง?  
”สนุกมากแล้วก็แฮปปี้มาก ก็อยากเชิญชวนคนไทยทุกคน ถ้าคิดว่าปีใหม่จะไปเที่ยวไหน อยากให้ไปเที่ยวน่านด้วย ถ้าวันนึงมีโอกาสได้ไปอยากให้ไป พี่ไม่เคยไปพอไปแล้วชอบมาก ประทับใจมาก มันเป็นเมืองน่ารัก เงียบๆ แต่ว่าถนนสวยมาก ทริปนี้ถือว่าได้พักผ่อนสมอง ถึงแม้ว่าจะไป 3 วัน แต่ก็ได้ตัดทุกอย่างจากสารบบเลย ไม่ดูข่าวเลย ถือว่าได้ฟื้นฟูเยอะเหมือนกัน“

เป็นกฎของเราเลยไหมที่จะได้พักใจบ้าง?  
“จริงๆ ทำงานมาเนี่ยน้อยมากๆ ที่จะมีโอกาสได้หยุด แล้วยิ่งช่วงหลังๆ ไม่ได้หยุดเลยทำอยู่หน้าจอตลอด พอครั้งนี้ได้มีโอกาสเอาจริงๆ หยุดประมาณ 9 วัน แต่ว่าหยุดทำงานไปประมาณ 5 วัน“

ADVERTISEMENT

ต้องหยุดทำงานหลายวันยากขนาดไหน หายไม่ได้เลย แฟนคลับจะตาม?  
”โห..ก็ขอบคุณมากๆ เลยที่หลายคนคิดถึงแล้วก็อยากให้กลับมาทำ แต่ว่าเครื่องจักรยังต้องพักบ้าง เราเป็นมนุษย์ก็ต้องขอความเห็นใจนิดนึง ก็ขอพักสักนิดนึง แต่ว่าก็กลับมา ไม่ได้ไปไหนครับ“

กลับมาได้เช็คคนตามหาเยอะไหม?  
“ก็มีส่วนใหญ่จะเป็นเรื่องของข่าว มีข่าวนี้ๆ บางทีเราไม่ได้ดูเลยแค่ 5 วัน กลับมาตามข่าวแทบไม่ทัน ไปไวมาก คนนี้จะโดนออกหมายจับแล้ว คนนี้กำลังรออยู่จะออกหมายเรียก คือเยอะมาก“

เป็นผู้ทรงอิทธิพลแห่งปี?  
”ไม่หรอกครับ อย่าเรียกแบบนั้นเลย ฟังแล้วน่ากลัว (หัวเราะ) ก็ถือว่าเป็นหนึ่งในกระบอกเสียงละกัน เพราะเชื่อว่าหลายๆ คนที่ทำรายการอยู่หน้าสื่อก็เป็นกระบอกเสียง รวมถึงหลังบ้านด้วยที่เป็นกระบอกเสียงให้ประชาชนอยู่แล้ว“

มาเฟียวงการสื่อไม่เอาเลยคำนี้?  
”ไม่เอาดีกว่า ไม่อยากเป็นมาเฟีย“

แฟนรายการบอกว่าผมยาวแล้ว เพราะไลโอ?  
“ไม่ (ยิ้ม) คือผมยาวเนี่ย นี่เล็มออกไปหน่อยนึงแล้วนะ คือถ้าสังเกตจริงๆ ตอนที่อยู่น่านผมจะยาวเป็น เสก โลโซ เลย แต่นี่ก็เล็มๆ ออกไปบ้าง นิดๆ หน่อยๆ แต่ก็ยังไม่ได้ตัดออกไปหมด (ชอบทรงนีั?) คือจริงๆ เคยไว้ผมสั้นเกือบๆ สกินเฮดมาแล้ว ผมรองทรง แต่ไม่เคยไว้ผมยาวๆ เลย มีโอกาสก็ลองไว้ดู กะว่าเมษาปีหน้าจะตัด“

มาทรงเกาหลี?  
“ไม่ได้เกาหลีอะไรอย่างนั้นหรอก แค่ปล่อยๆ ไว้ครับ (คิดว่าหล่อไหมทรงนี้?) ไม่เลย รู้สึกโทรมๆ ด้วยซ้ำ แต่ก็โอเคได้เปลี่ยนไปอีกแบบ เอาตรงๆ อยากเป็นตัวเองให้มากที่สุดครับ โลกมันก็เปลี่ยนไปแล้วให้มองสมัยก่อนผู้ประกาศข่าวต้องนั่งเรียบร้อย เนี๊ยบๆ ผมสั้น ผมว่าโลกมันเปลี่ยนไปหมดแล้วอ่ะ ก็เอาเป็นตัวเราดีกว่า อยากเป็นยังไงเราก็เป็นแบบนั้นครับ“

ถามถึงเรื่องช่อง3 เรื่องปรับโครงสร้างบริษัท?  
“คือจริงๆ ต้องบอกว่าสำหรับผม ก่อนอื่นต้องแสดงความเสียใจกับพี่ๆ น้องๆ ที่มาวันนี้ต้องถูกเลย์ออฟออกไป สำหรับผมผมเชื่อว่าพนักงานทุกคนของช่อง3 เข้าใจนะครับ เพราะเอาตรงๆ ผมว่าไม่ใช่เรื่องแปลก เพราะทุกบริษัทต้องมีโครงสร้างของเขาสำคัญที่สุดทุกสิ่งทุกอย่างมันคือนโยบาย

มันเป็นเรื่องปกติที่หนึ่งบริษัทต้องมีการพัฒนาเปลี่ยนแปลงอะไรก็แล้วแต่ มันเหมือนต้นบอนไซอ่ะ ต้องมีการตกแต่งเพื่อให้ต้นมันเข้ารูป ไม่งั้นมันก็ไปต่อไม่ได้ มันเป็นเรื่องปกติของทุกบริษัท ทุกช่อง ทุกสถานี เพียงแต่ว่ามันไม่ได้มีข่าวออกมา มีข่าวออกมาหลายคนอาจจะมองว่าทำไมมันเป็นแบบนั้นเป็นแบบนี้ เอาตรงๆ สภาพเศรษฐกิจตอนนี้ก็ต้องยอมรับด้วยว่า เปรียบเหมือนเราเป็นโรคร้ายอ่ะ บางครั้งเราตัดขาข้างนึงเพื่อพยุงชีวิตตัวเองให้รอดมันก็จำเป็น มันเป็นเรื่องของนโยบายมันก็ไม่แปลก เป็นเรื่องของการคงอยู่ไว้ขององค์กรเท่านั้นเอง“

กระทบกับเราไหม?  
”กระทบโดยตรงเนี่ยคงไม่ได้กระทบอะไร แต่ว่าในมุมของการทำข่าวอาจจะมีบ้างไม่ได้กระทบมากมายอะไร แต่อาจจะมีคนนี้ที่เคยเขียนข่าวคู่กัน คนนึงอาจจะต้องออกไป คนที่ยังอยู่ก็ต้องทำไป ก็โหลดงานมากขึ้นนิดนึงแต่ก็เป็นไปตามระบบตามกลไกของบริษัทอยู่แล้ว“

นอกจากพนักงาน ผู้ประกาศข่าวก็โดนด้วย?  
”เอ่อ..อันนี้ผมยังไม่ทราบเรื่องของนโยบายเลย แล้วอีกอย่างมันเป็นนโยบายภายในผมพูดมากก็อาจจะไม่ค่อยเหมาะ ก็รอเอาไว้ทางช่องเขาบอกเองดีกว่า“

มีส่งอีเมล์แจ้งแล้วเมื่อวานตอน 5 โมงเย็น?  
”รู้ได้ยังไงอ่ะ มันเป็นระบบภายในนะ (ไก่ ภาษิตพูดเมื่อวาน?) หรอ..ผมคงขอไม่พูดตรงนี้แล้วกัน เพราะมันเป็นเรื่องของทางช่องเขา แล้วอีกอย่างคือไม่ต้องตื่นตระหนกอะไรเลยครับ มันเป็นเรื่องของการปรับโครงสร้าง เรื่องของนโยบายที่ทุกบริษัทก็มี ผมเชื่อว่าในพนักงานที่ถูกเลย์ออฟออกไปบางคนก็เข้าใจนะ เพราะที่เขาออกไปก็ไม่ได้ออกไปตัวเปล่า เขาก็มีการชดเชยให้อย่างถูกอย่างควร เพราะฉะนั้นไม่มีปัญหาอะไรครับ“

การทำงานในช่องเปลี่ยนไปไหม?  
”ผมว่าไม่เปลี่ยนนะครับ ผมว่าทุกอย่างก็ยังเป็นเหมือนเดิม อย่างของผมเอง มีพนักงานของช่องออกไปในฝ่ายข่าว เขาก็กลับมาทำโหนกระแสให้ผม ผมก็จ้างเขาพิเศษทำ เขาก็ได้ทั้งเงินชดเชยได้เงินเดือน ถ้าคิดในมุมบวกมันก็ดีอ่ะ อย่าไปคิดอะไรในแง่ลบเลยดีกว่าครับ“

