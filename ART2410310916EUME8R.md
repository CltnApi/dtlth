---
layout: post
code: "ART2410310916EUME8R"
origin_url: "https://www.khaosod.co.th/https://www.khaosod.co.th/special-stories/news_9484359"
image: "https://github.com/user-attachments/assets/0d163e73-f52c-49c6-ad3d-f3913a735ced"
title: "เจอหมัดเดินเข้าบ้าน จุดไฟเผาหวังกำจัด ทำไฟลุก เกือบไหม้ทั้งบ้าน"
description: "เจอหมัดเดินเข้าบ้าน จุดไฟเผาหวังกำจัด ทำไฟลุก เกือบไหม้..."
category: "SPECIAL_STORIES"
language: "th"
date: 2024-11-01T11:45:45.230Z
---

# เจอหมัดเดินเข้าบ้าน จุดไฟเผาหวังกำจัด ทำไฟลุก เกือบไหม้ทั้งบ้าน

[![เจอหมัดเดินเข้าบ้าน จุดไฟเผาหวังกำจัด ทำไฟลุก เกือบไหม้ทั้งบ้าน](https://www.khaosod.co.th/wpapp/uploads/2024/10/Fleas.jpg "เจอหมัดเดินเข้าบ้าน จุดไฟเผาหวังกำจัด ทำไฟลุก เกือบไหม้ทั้งบ้าน")](https://www.khaosod.co.th/wpapp/uploads/2024/10/Fleas.jpg)

_**เจอหมัดเดินเข้าบ้าน จุดไฟเผาหวังกำจัด ทำไฟลุก เกือบไหม้ทั้งบ้าน แตกตื่นรีบโยนดอกไม้ทิ้ง เผยเป็นบทเรียนสำคัญ**_

จากกรณีผู้ใช้ติ๊กต็อก @natnicha\_bamboo โพสต์คลิปเหตุการณ์สุดระทึก ขณะที่จุดไฟเผาหมัดเพียงหนึ่งตัว แต่กลับเกิดไฟลุกลามไปทั้งกองดอกไม้แห้ง เรียกได้ว่าเกือบเผาไหม้ทั้งบ้านเลยทีเดียว ก่อนจะรีบโยนเอาดอกไม้แห้งที่ติดไฟออกไปข้างนอกบ้าน

ล่าสุดวันที่ 31 ต.ค. 67 คุณแบม เจ้าของโพสต์ เปิดใจกับ ‘ข่าวสดออนไลน์’ ระบุว่า บ้านของตนนั้นเลี้ยงสุนัข ซึ่งมันออกไปเล่นข้างนอกทำให้ติดหมัดมา แม่ของตนก็ซื้อยาหยอดหมัดมาให้ จนเมื่อเวลาประมาณ 19.30 น. วันที่ 24 ต.ค. 67 แม่ของตนคิดว่าก่อนหยอดหมัดขอจุดไฟเผาหมัดนิดนึง เนื่องจากมีหมัดเดินเข้ามาในบ้านแล้วไปเกาะตรงข้าง ๆ เสา

ซึ่งใกล้ ๆ กับเสานั้นก็มีดอกไม้แห้งวางไว้ตกแต่งบ้านอยู่ แม่เลยเอามือแหวกดอกไม้และจุดไฟเพื่อเผาหมัด แต่ด้วยความที่เปลวไฟมันใหญ่ ผ่านไปแค่แป๊บเดียวเท่านั้น ไฟก็ลุกไหม้ท่วมดอกไม้แห้งตามในคลิปเลย

ตอนนั้นตนซึ่งกำลังยืนเก็บจานอยู่ ได้ยินแม่เรียกก็รีบหันไป เห็นไฟกำลังลุกจากหย่อมเดียว สักพักก็เริ่มลามไปทั้งต้นดอกไม้แห้ง ตอนนั้นตนและแม่ก็ตกใจและกลัวมาก แม่จึงรีบหยิบดอกไม้แห้งที่ไฟลุกแยกออกมา

ส่วนตนก็วิ่งไปเปิดประตูให้แม่โยนดอกไม้ที่ติดไฟออกไปไว้นอกบ้านทันที จากนั้นไฟก็ค่อย ๆ มอดลงด้วยความที่นอกบ้านฝนตกอยู่ และแม่ก็เอาน้ำราดให้ไฟสงบลงอีกที

ด้านตัวหมัดก็โดนเผาเรียบร้อยแทบไม่เหลือซาก โชคดีที่ของในบ้านยังไม่มีอะไรได้รับความเสียหาย ในบ้านของตนนั้นก็มีผ้าม่านที่เป็นผ้าไหมด้วย โชคดีที่ยังไม่โดนไฟ ไม่งั้นไฟน่าจะลามขึ้นฝ้าเพดานบ้านไปด้วย รวมถึงกล้องวงจรปิดที่อยู่เหนือดอกไม้แห้งไปนิดเดียวก็เกือบจะโดนไฟไหม้แล้ว

ทั้งนี้ตนคาดว่าที่ไฟมันลามเร็วมาก เนื่องมาจากดอกไม้แห้งที่อยู่ข้างเสานั้นมีกระจุกใหญ่ โดนเปลวไฟนิดหน่อยก็ลามเร็วมาก ส่วนสาเหตุที่แม่ของตนอยากจุดไฟเผาหมัดเพราะมีความเชื่อว่า ถ้าบี้ตัวหมัดแล้วจะมีไข่ออกมาเยอะ

หลังจากเหตุการณ์สงบลงทุกคนในบ้านก็ต่างขำกันว่าจุดไฟเผาหมัดแค่ตัวเดียวแต่ไฟลุกเกือบไหม้ทั้งบ้าน ทำคนแตกตื่นออกมาจากห้องกันหมดเพราะคิดว่ามีสายไฟชอร์ต จากนี้ตนก็ได้บทเรียนว่าอย่าไปจุดไฟเผาหมัดเลย ซื้อยายอดหมัดดีกว่า เดี๋ยวบ้านจะไหม้หมด