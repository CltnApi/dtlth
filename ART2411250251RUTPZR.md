---
layout: post
code: "ART2411250251RUTPZR"
origin_url: "https://www.khaosod.co.th/breaking-news/news_9519681"
image: "https://github.com/user-attachments/assets/7eb08384-26fd-4043-be2b-75971a8da11d"
title: "ฝากขัง ศาลาอาญา เมีย-ลูก หมอบุญ คดีฉ้อโกง 7.5 พันล้าน"
description: "ฝากขัง ศาลาอาญา เมีย-ลูก หมอบุญ คดีฉ้อโกง 7.5 พันล้าน หลังพนักงานสอบสวนไม่อนุญาตปล่อยตัวชั่วคราว  คนขับรถหิ้วน้ำ-ข้าว มาเยี่ยม "
category: "HOT_NEWS"
language: "th"
date: 2024-11-25T03:11:38.414Z
---

# ฝากขัง ศาลาอาญา เมีย-ลูก หมอบุญ คดีฉ้อโกง 7.5 พันล้าน

[![ฝากขัง ศาลาอาญา เมีย-ลูก หมอบุญ คดีฉ้อโกง 7.5 พันล้าน](https://www.khaosod.co.th/wpapp/uploads/2024/11/drboon.jpg "ฝากขัง ศาลาอาญา เมีย-ลูก หมอบุญ คดีฉ้อโกง 7.5 พันล้าน")](https://www.khaosod.co.th/wpapp/uploads/2024/11/drboon.jpg)

**ฝากขัง ศาลาอาญา เมีย-ลูก หมอบุญ คดีฉ้อโกง 7.5 พันล้าน หลังพนักงานสอบสวนไม่อนุญาตปล่อยตัวชั่วคราว คนขับรถหิ้วน้ำ-ข้าว มาเยี่ยม**

กรณีศาลออกหมายจับ **น.พ.บุญ วนาสิน หรือ หมอบุญ** อายุ 86 ปี เจ้าของ รพ.ดัง **นางจารุวรรณ** อายุ 79 ปี อดีตภรรยา และ **น.ส.นลิน** อายุ 51 ปี ลูกสาว พร้อมพวกรวม 9 คน ในข้อหาฉ้อโกง สมคบกันฟอกเงิน และพ.ร.บ.เช็ก หลังเปิดโครงการใหญ่ล่อลวงเหยื่อนักลงทุนจำนวนมาก เพื่อร่วมลงทุน 5 โครงการ รวมกว่า 7.5 พันล้านบาท

โดยชุดสืบสวนติดตามจับกุมตัวได้ 6 คน ส่วน อดีตเมีย และลูกเข้ามอบตัว อ้างว่าถูกปลอมลายเซ็นค้ำประกันเงินกู้ ตำรวจคุมตัว สอบเครียด โดยพนักงานสอบสวนไม่อนุญาตปล่อยตัวชั่วคราว ส่งควบคุมที่ห้องขัง สน.พญาไท

ส่วน หมอบุญ พบว่าขึ้นเครื่องบินหลบหนีไปฮ่องกง ตั้งแต่วันที่ 29 ก.ย. และเดินทางต่อไปยังประเทศจีน อยู่ระหว่างประสานตำรวจสากลติดตามล่าตัว

นอกจากนี้ยังมีเหยื่ออีก 12 คน เข้าแจ้งความตำรวจ ปอศ. หลังถูกผู้ต้องหากลุ่มเดียวกันโกงรวมเป็นเงิน 1.9 พันล้านบาท โดย **พล.ต.ท.จิรภพ ภูริเดช** ผบช.ก. สั่งส่งสำนวนการสอบสวนให้ดีเอสไอ แล้ว หลังพบมูลค่าความผิดเข้าข่ายคดีพิเศษ

ความคืบหน้า ที่ สน.พญาไท เมื่อเวลา 07.00 น. วันที่ 25 พ.ย.2567 นายพัน คนขับรถของ นางจารุวรรณ อดีตภรรยา หมอบุญ วนาสิน นำข้าว-น้ำมาเยี่ยม ก่อนที่พนักงานสอบสวน จะนำตัวนางจารุวรรณ อายุ 79 ปี อดีตภรรยา และน.ส.นลิน อายุ 51 ปี ลูกสาวหมอบุญ ซึ่งถูกดำเนินคดีในข้อหาฉ้อโกง สมคบกันฟอกเงิน และ พ.ร.บ.เช็ก นำตัวส่งฝากขังที่ ศาลอาญาต่อไป