---
layout: post
code: "ART2411251016576G0P"
origin_url: "https://www.khaosod.co.th/breaking-news/news_9520686"
image: "https://github.com/user-attachments/assets/65bd292b-c1ee-4014-beda-a70797dc24c3"
title: "ดีเอสไอเผยเบื้องหลัง จับกุม \"แม่-สามารถ\" แจงพบตัวที่เชียงราย มีข้อมูลจองตั๋วเครื่องบิน"
description: "ดีเอสไอเผยเบื้องหลัง จับกุม &#8220;แม่-สามารถ&#8221; แจ..."
category: "HOT_NEWS"
language: "th"
date: 2024-11-25T10:21:27.700Z
---

# ดีเอสไอเผยเบื้องหลัง จับกุม "แม่-สามารถ" แจงพบตัวที่เชียงราย มีข้อมูลจองตั๋วเครื่องบิน

[![ดีเอสไอเผยเบื้องหลัง จับกุม "แม่-สามารถ" แจงพบตัวที่เชียงราย มีข้อมูลจองตั๋วเครื่องบิน](https://www.khaosod.co.th/wpapp/uploads/2024/11/dsisamart.jpg "ดีเอสไอเผยเบื้องหลัง จับกุม "แม่-สามารถ" แจงพบตัวที่เชียงราย มีข้อมูลจองตั๋วเครื่องบิน")](https://www.khaosod.co.th/wpapp/uploads/2024/11/dsisamart.jpg)

**ดีเอสไอเผยเบื้องหลัง จับกุม “แม่-สามารถ” แจงพบตัวที่เชียงราย อ้างไปทำบุญ มีข้อมูลจองตั๋วเครื่องบิน รู้ก่อนหรือไม่? เปิดเส้นทางการเงินจากดิไอคอน**

เมื่อเวลา 14.00 น. วันที่ 25 พ.ย.67 ที่หน้าห้องประชุมชั้น 1 อาคารกรมสอบสวนคดีพิเศษ (ดีเอสไอ) ถนนแจ้งวัฒนะ กทม. พ.ต.ต.ยุทธนา แพรดำ อธิบดีกรมสอบสวนคดีพิเศษ เปิดเผยเกี่ยวกับการปฏิบัติการตรวจค้นบ้านพัก นายสามารถ เจนชัยจิตรวณิช ในหมู่บ้านหรูย่านถนนพรานนก-พุทธมณฑล แขวงบางพรหม เขตตลิ่งชัน กทม. เพื่อจับกุมและค้นหาพยานหลักฐาน และได้จับกุม นางวิลาวัลย์ พุทธสัมฤทธิ์ อายุ 62 ปี แม่ของ นายสามารถ ที่บ้านพักในเขตราชเทวี ในข้อหาร่วมกันฟอกเงินและสมคบกันฟอกเงิน ในคดีพิเศษที่ 115/2567 (คดีฟอกเงินทางอาญา กรณี บริษัทดิไอคอนกรุ๊ป จำกัด)

พ.ต.ต.ยุทธนา เปิดเผยว่า จากการปฏิบัติการของดีเอสไอในวันนี้ คณะพนักงานสอบสวนได้ตรวจค้นพื้นที่เป้าหมาย 2 จุด คือ 1.บ้านหรูหลังหนึ่งในหมู่บ้านแกรนด์ บางกอก บูเลอวาร์ด ย่านถนนพรานนก-พุทธมณฑล แขวงบางพรหม เขตตลิ่งชัน กทม. และ 2.บ้านพักหลังหนึ่งในซอยพญานาค เขตราชเทวี กทม. และในจุดที่ 2 นี้เจ้าหน้าที่ได้พบตัวบุคคลตามหมายจับคือ นางวิลาวัลย์ และพบสิ่งของที่อาจใช้เป็นพยานหลักฐานได้

ซึ่งสาเหตุที่ดีเอสไอรวบรวมพยานหลักฐานขอศาลออกหมายจับทั้ง 3 บุคคล ประกอบด้วย 1.นายวรัตน์พล วรัทย์วรกุล หรือบอสพอล 2.นายสามารถ เจนชัยจิตรวณิช และ 3.นางวิลาวัลย์ พุทธสัมฤทธิ์ สืบเนื่องมาจากที่ดีเอสไอได้รับคดีฟอกเงินทางอาญาของบริษัท ดิไอคอนกรุ๊ป จำกัด และพวกไว้เป็นคดีพิเศษ และได้รวบรวมพยานหลักฐานพบว่ามีการเงินระดมของบรรดาสมาชิกไปยังบัญชีของบริษัท ดิไอคอนกรุ๊ป จำกัด และบัญชีธนาคารของบริษัท ดิไอคอนฯ ก็โอนต่อไปยังบุคคลในหมายจับหลายทอด

ดังนั้น พฤติการณ์ดังกล่าวนี้คือ การโอนหรือรับโอนเงิน เพื่อเปลี่ยนแปลงสภาพทรัพย์สิน หรือเพื่อปกปิดอำพรางซุกซ่อนลักษณะแท้จริงของการได้มาซึ่งทรัพย์สิน จึงเข้าข่ายความผิดอาญาฐานร่วมกันฟอกเงินและสมคบกันฟอกเงิน ทั้งนี้ เมื่อช่วงเช้าที่ผ่านมา ดีเอสไอก็ได้ควบคุมตัวบุคคลตามหมายจับไว้เบื้องต้น 1 ราย คือ นางวิลาวัลย์ ขณะที่ นายสามารถ ขณะนี้อยู่ระหว่างนำตัวมาดำเนินคดีตามขั้นตอนของกฎหมาย เนื่องจากไม่พบตัวในที่พัก อย่างไรก็ตาม ดีเอสไอได้แจ้งไปยังหน่วยงานที่เกี่ยวข้อง โดยเฉพาะตำรวจภูธรภาค 5 ที่ประสานว่าพบตัวแล้ว และตนได้ส่งเจ้าหน้าที่ของดีเอสไอไปยัง จ.เชียงราย เพื่อประสานรับตัว นายสามารถ กลับมาดำเนินคดีในช่วงค่ำวันนี้

พ.ต.ต.ยุทธนา เปิดเผยอีกว่า ภายหลังจากที่ดีเอสไอได้ควบคุมตัว นางวิลาวัลย์ มาที่อาคารเมื่อช่วงเช้านั้น ขณะนี้ยังคงอยู่ระหว่างการสอบสวนปากคำ ยังไม่ได้รับรายงานว่าปฏิเสธทุกข้อกล่าวหาหรือไม่ แต่เจ้าตัวค่อนข้างให้การไม่เป็นประโยชน์ แต่รายละเอียดคำให้การ ตนไม่สามารถเปิดเผยได้ ทราบเบื้องต้นเพียงว่าทั้ง 2 ยังคงให้การปฏิเสธ

นอกจากนี้ ในเรื่องเส้นทางการเงิน 2.5 ล้านบาทที่พบความเชื่อมโยงระหว่างบอสพอล และ นางวิลาวัลย์ นั้น แม้จะมีการกล่าวอ้างว่าเป็นเงินฝากทำบุญหรือเงินใดก็ตาม ก็ถือเป็นการแก้ข้อกล่าวหา หรือจะแสดงข้อเท็จจริงที่เป็นประโยชน์ ดีเอสไอก็รับฟัง เพียงแต่ดูแล้วก็ต้องชั่งน้ำหนักว่าฟังได้หรือไม่ว่าการรับโอนในปริมาณหลักแสนบาทนี้ ความถี่รายเดือนเเบบนี้ ทั้งยังเป็นเงินที่มาจากบริษัทที่ตกเป็นผู้ต้องหาในคดีมูลฐานอีก ส่วนประเด็นเรื่องความสนิทสนมระหว่างบอสพอลและ นางวิลาวัลย์ นั้น ดีเอสไออยู่ระหว่างสอบสวนปากคำเช่นเดียวกัน

พ.ต.ต.ยุทธนา เปิดเผยอีกว่า ส่วนจำนวนเงินที่พบในบัญชีธนาคารของวิลาวัลย์ ว่ามีมูลค่ารายได้รวมกว่า 100 ล้านบาทนั้น จากการสืบสวนพบว่ามาจากหลายแหล่ง จึงต้องขยายผลต่อว่าเป็นเงินมาจากแหล่งใดบ้าง แต่ที่ผู้ต้องหารับโอนตรงมาจากบอสพอล มีจำนวน 2.5 ล้านบาท และมีรับโอนตรงจากบอสปีเตอร์ จำนวน 500,000 บาท พฤติการณ์ส่วนใหญ่ที่ นางวิลาวัลย์ รับโอนเงินจากทั้งบอสพอลและบอสปีเตอร์ ล้วนเป็นการรับโอนเงินเป็นล็อตๆ ไม่ใช่รับโอนเงินก้อนแต่อย่างใด เพราะบางครั้งรับโอนเงิน 100,000 บาท บ้าง 300,000 บาทบ้าง สูงสุด 500,000 บาท

โดยเป็นพฤติการณ์ในไทม์ไลน์ปี 2564 – 2566 หากดูเป็นจำนวนครั้งที่มีการรับโอนเงินระหว่างกันคือ ประมาณ 15 ครั้ง ทั้งนี้หากผู้ต้องหาจะชี้แจงว่าเป็นเงินฝากทำบุญ ก็สามารถยื่นใบอนุโมทนาบุญได้ เพราะดีเอสไอยินดีรับฟัง พร้อมตรวจสอบพิสูจน์ข้อเท็จจริง ทำบุญจริงหรือไม่ ดีเอสไอตรวจสอบได้อยู่แล้ว ส่วนบัญชีของ นายสามารถ จะมีการโอนเงินไปที่วัดใดหรือไม่ ดีเอสไอจะมีการขยายผลต่อไป

พ.ต.ต.ยุทธนา เปิดเผยถึงกรณีที่บอสพอลไม่ติดใจดำเนินคดี นายสามารถ แต่ดีเอสไอดำเนินคดีนั้น เนื่องด้วยมันเป็นความผิดอาญาฐานฟอกเงิน ซึ่งเป็นอาญาแผ่นดิน ไม่จำเป็นจะต้องมีผู้เสียหายมาร้องทุกข์ หากพนักงานสอบสวนพบความผิดก็ต้องดำเนินการ เพื่อตัดวงจรการกระทำความผิดทางมาตรการการฟอกเงิน โดยเป็นนโยบายของกระทรวงยุติธรรม และรัฐบาล ซึ่งเราต้องบังคับใช้กฎหมายในทุกมิติ ดังนั้น หากฝั่งของบอสพอลจะออกมาปกป้อง นายสามารถ ก็ถือเป็นสิทธิ หรือจะยื่นพยานหลักฐานชี้แจงแก้ข้อกล่าวหาใดก็ได้

พ.ต.ต.ยุทธนา เปิดเผยอีกว่า การกระทำความผิดมูลฐานนั้น เราต้องมีหลักฐานระดับหนึ่ง ศาลจึงพิจารณาออกหมายจับ ทั้งความผิดฐานฉ้อโกงประชาชน หรือความผิดตาม พ.ร.ก.การกู้ยืมเงินที่เป็นการฉ้อโกงประชาชนฯ ก็เป็นความผิดมูลฐานทั้งสิ้น เมื่อมีพยานหลักฐานแน่ชัดแล้ว การได้ทรัพย์จากการกระทำผิดแล้วมีการมาโอน หรือเปลี่ยนแปลงสภาพฯ ก็ถือเป็นความผิดอาญาฐานฟอกเงิน

พ.ต.ต.ยุทธนา เปิดเผยอีกว่า กรณีของ นายสามารถ ที่พบตัวไปอยู่ที่ จ.เชียงราย นั้น ในช่วงเช้าที่ดีเอสไอเข้าตรวจค้นบ้านของเจ้าตัวพบว่าแอร์ยังไม่ปิดใช้งาน มีเสื้อผ้าเพิ่งถอดออก ดังนั้น เจ้าตัวอาจต้องการเดินทางไปต่างจังหวัดจริง แต่อาจจะรับทราบหรือไม่ เพราะมีลักษณะเร่งรีบออกไป ส่วนจะเป็นการออกไปในช่วงเช้าก่อนดีเอสไอเข้าค้น หรือออกไปตั้งแต่คืนวานนี้นั้น อันนี้น่าจะก่อนดีเอสไอเข้าค้น แต่ตนยังไม่ทราบเวลาที่แน่ชัด

เมื่อถามว่ามีข้อกังขาว่า นายสามารถ อาจทราบเรื่องหมายจับก่อนหรือไม่ จึงทำท่าเหมือนไปทำบุญที่วัดห้วยปลากั้ง จ.เชียงราย นั้น พ.ต.ต.ยุทธนา ชี้แจงว่า ก็คงต้องตรวจสอบ เพราะเขาจองตั๋วเครื่องบินไว้ก่อนล่วงหน้า อาจจะไปทำบุญจริงก็ได้ แต่อาจจะรับทราบข้อมูลเบาะแสมาจึงรีบออกไปก่อนก็เป็นไปได้ คงต้องสอบสวนปากคำเจ้าตัว ทั้งนี้ พนักงานสอบสวนคดีพิเศษ อยู่ระหว่างเดินทางไปที่ สภ.แม่ยาว จ.เชียงราย เพื่อพบกับตำรวจที่นำหมายจับไปจับตัวนายสามารถ

พ.ต.ต.ยุทธนา เปิดเผยอีกว่า ส่วนจะให้ประกันตัวชั่วคราวทั้ง 2 ผู้ต้องหาในชั้นพนักงานสอบสวนหรือไม่นั้น คงต้องให้เป็นดุลพินิจของพนักงานสอบสวน เพราะต้องดูพฤติการณ์ประกอบการพิจารณา ส่วนพฤติการณ์เช่นใดที่พนักงานสอบสวนจะคัดค้านการประกันตัวชั่วคราว เนื่องด้วยข้อกล่าวหาดังกล่าวมีอัตราโทษเกิน 3 ปีนั้น ก็อาจจะมีลักษณะที่หากให้ประกันตัวชั่วคราว อาจจะมีการหลบหนีหรือไปยุ่งเหยิงกับพยานหลักฐานหรือไม่ ส่วนอัตราหลักทรัพย์ที่จะให้ผู้ต้องหายื่นขอประกันตัวชั่วคราวในชั้นสอบสวน เราต้องเทียบอัตรากับที่ศาลได้มีไว้ จึงไม่สามารถยืนยันได้ในตอนนี้ว่าจะให้ประกันตัวชั่วคราวทั้งคู่หรือไม่ ขอดูพฤติการณ์ก่อน

นอกจากนี้ การที่ นายสามารถ ได้เดินทางไปยัง จ.เชียงราย มีการข่าวหรือไม่ว่าเจ้าตัวประสงค์จะเดินทางต่อไปยังที่อื่นนั้น ในตอนนี้ยังไม่ปรากฏข้อมูลว่า นายสามารถ จะข้ามไปยังที่อื่น ทราบเพียงว่าเขาอยู่ที่ จ.เชียงราย จึงประสานข้อมูลไปยังตำรวจภูธรภาค 5 ซึ่งก็ได้รับการร่วมมืออย่างดี ทั้งนี้ สาเหตุที่ทราบว่า นายสามารถ เดินทางไปยัง จ.เชียงราย มาจากข้อมูลการสืบสวน ส่วนเจ้าตัวจะมีที่พำนักอาศัยในจังหวัดหรือไม่ ขอให้พนักงานได้สืบสวนต่อไป รวมทั้งยังทราบมาว่า นางวิลาวัลย์ แม่ของ นายสามารถ ไม่ได้พูดคุยกับลูกชายมาสักพักแล้ว และเรื่องการจองตั๋วเครื่องบินล่วงหน้าของ นายสามารถ นั้น ดีเอสไอก็ต้องนำข้อมูลที่ได้จากการตรวจสอบมาประชุมกันอีกครั้ง แต่การจองตั๋วเครื่องบินก็อาจต้องจองล่วงหน้าพอสมควร

พ.ต.ต.ยุทธนา กล่าวว่า ถึงผลการตรวจยึดสิ่งของที่ใช้เป็นพยานหลักฐานว่า พนักงานสอบสวนได้ตรวจยึดสิ่งของภายในบ้านของแม่ นายสามารถ เป็นโทรศัพท์มือถือ 5 เครื่อง ขณะที่บ้านพักของ นายสามารถ ได้ตรวจยึดโทรศัพท์มือถือ รถตู้โตโยต้า อัลพาร์ด 1 คัน และเอกสารเกี่ยวกับบัญชีการเงิน (Statement) รวมถึงเอกสารสัญญาต่างๆ

เมื่อถามว่าอาการภายหลังจากจับกุม นางวิลาวัลย์ เป็นอย่างไร มีท่าทีเครียดหรือไม่ พ.ต.ต.ยุทธนา กล่าวว่า น่าจะยังไม่เครียด แต่ผ่อนคลายหรือไม่ ตนไม่ทราบ ซึ่งเจ้าตัวน่าจะไม่ทราบเรื่องหมายจับมาก่อน

พ.ต.ต.ยุทธนา เปิดเผยว่า เมื่อดีเอสไอควบคุมตัว นายสามารถ มาถึงอาคารกรมสอบสวนคดีพิเศษแล้วนั้น ก็จะได้ดำเนินการตามขั้นตอนกฎหมายคือ แจ้งข้อกล่าวหา แจ้งสิทธิผู้ต้องหา และถามคำให้การ ส่วนจะให้การหรือไม่ให้การก็ได้ ส่วนการฝากขังต่อศาลนั้น เรามีอำนาจควบคุมตัว 48 ชม. หากเสร็จสิ้นก่อนก็ฝากขังก่อนครบกำหนดเวลาได้

พ.ต.ต.ยุทธนา กล่าวอีกว่า เนื่องด้วยคดีพิเศษที่ 115/2567 หรือกรณีฟอกเงินทางอาญานี้ เป็นคนละคดีกับคดีพิเศษที่ 119/2567 หรือกรณีคดีบริษัท ดิไอคอนฯ และพวก และมีกรอบเวลา 84 วัน หากนับจากวันนี้ตามหมายจับของศาล จึงทำให้พนักงานสอบสวนจะสรุปสำนวนคดีพิเศษที่ 115/2567 ส่งอัยการช้ากว่า เพราะคดีแชร์ลูกโซ่ดิไอคอนฯ (คดีพิเศษที่ 119/2567) พนักงานสอบสวนมีกรอบว่าจะส่งสำนวนให้พนักงานอัยการในช่วงก่อนสิ้นเดือน ธ.ค.67 ทั้งนี้ หากพบว่ามีใครที่รับโอนเงินจากกลุ่มผู้ต้องหาคดีดิไอคอนฯ ก็ต้องพิจารณาดำเนินคดีเพิ่มเติมโดยไม่ละเว้น แต่ในตอนนี้พบเพียง 3 รายที่ร่วมกันฟอกเงินและสมคบกันฟอกเงินคือ บอสพอล นายสามารถ และนางวิลาวัลย์

พ.ต.ต.ยุทธนา กล่าวถึงถึงกรณีพยานของบริษัท ดิไอคอนฯ ที่ทนายวิฑูรย์ เก่งงาน ทนายของบอสพอล ได้พามาให้สอบปากคำเข้าสู่สำนวน ว่า พนักงานสอบสวนได้ทยอยสอบปากคำวันละ 70 ราย เเบ่งเป็น 3 กลุ่ม ก็ประมาณ 200 รายต่อวัน และดีเอสไอได้มีเส้นกำหนดให้เขาส่งบันทึกข้อเท็จจริงของบรรดาพยานได้ถึงวันที่ 3 ธ.ค.67 มิเช่นนั้น อาจส่งผลกระทบต่อสำนวนคดี ทำให้คดีเสียหายได้

ผู้สื่อข่าวรายงานเพิ่มเติมว่า ในคืนวันนี้ (25 พ.ย.) เวลา 21.30 น. นายสามารถ จะถูกเจ้าหน้าที่ดีเอสไอ ควบคุมตัวจากท่าอากาศยานแม่ฟ้าหลวงเชียงราย ด้วยสายการบินแอร์เอเชีย เที่ยวบิน FD3206 มายังท่าอากาศยานดอนเมือง และจะมาถึงอาคารกรมสอบสวนคดีพิเศษ ถนนแจ้งวัฒนะ กทม. ในเวลาประมาณ 23.00 น. เพื่อสอบสวนปากคำตามขั้นตอนต่อไป