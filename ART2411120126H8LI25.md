---
layout: post
code: "ART2411120126H8LI25"
origin_url: "https://www.khaosod.co.th/entertainment/news_9501011"
image: "https://github.com/user-attachments/assets/aa5f4345-8cb3-4ba3-9ee0-3f5b60e6bfc3"
title: "ฉากเสี่ยงชีวิตไม่ควรมี เก๋ ชลลดา เข้าใจผกก.แต่ต้องคำนึงสิทธิสัตว์ปลอดภัย"
description: "อ่านคำขอโทษก็เข้าใจ เก๋ ชลลดา เข้าใจผู้กำกับอยากทำงานให้ออกมาดีสมจริง แต่ต้องคำนึงถึงความปลอดภัยและสิทธิของสัตว์ด้วย ฉากเสี่ยงต่อชีวิตไม่ควรมี"
category: "ENTERTAINMENT"
language: "th"
date: 2024-11-12T01:40:23.533Z
---

# ฉากเสี่ยงชีวิตไม่ควรมี เก๋ ชลลดา เข้าใจผกก.แต่ต้องคำนึงสิทธิสัตว์ปลอดภัย

[![ฉากเสี่ยงชีวิตไม่ควรมี เก๋ ชลลดา เข้าใจผกก.แต่ต้องคำนึงสิทธิสัตว์ปลอดภัย](https://www.khaosod.co.th/wpapp/uploads/2024/11/kaycholcat1211679998.jpg "ฉากเสี่ยงชีวิตไม่ควรมี เก๋ ชลลดา เข้าใจผกก.แต่ต้องคำนึงสิทธิสัตว์ปลอดภัย")](https://www.khaosod.co.th/wpapp/uploads/2024/11/kaycholcat1211679998.jpg)

_ต่อให้เป็นแมวโมเดลลิ่งเพื่อใช้การแสดง ครั้งนี้เค้ารอดมาได้ แต่ถ้าเกิดอีกที แล้วถึงแก่ชีวิต_ เก๋ ชลลดา เข้าใจผู้กำกับอยากทำงานให้ออกมาดีสมจริง แต่ต้องคำนึงถึงความปลอดภัยและสิทธิของสัตว์ด้วย ฉากเสี่ยงต่อชีวิตไม่ควรมี

_**กำลังเป็นประเด็นดราม่าร้อนแรง จากกรณีที่มีฉากทำร้ายน้องแมว ในละครเรื่อง “แม่หยัว” ทางช่อง วัน31**_ ทำให้บรรดาคนรักสัตว์ ออกมาโจมตีทีมผู้สร้างละครเรื่องดังกล่าวอย่างหนัก จนทางผู้จัดและสถานี ได้ออกมา ขอโทษ และชี้แจงถึงเรื่องที่เกิดขึ้น พร้อมยังนำหลักฐานว่าน้องแมวที่เล่นฉากดังกล่าวยังมีชีวิตอยู่ และสุขภาพแข็งแรงเหมือนเดิม

แต่ดูเหมือนเรื่องราวจะไม่เบาลง ทำให้หลายคนหันไปวอนขอให้ มูลนิธิเดอะวอยซ์ เสียงจากเรา ออกมาเคลื่อนไหวเกี่ยวกันเรื่องดังกล่าว ล่าสุดผู้สื่อข่าวข่าวสดออนไลน์ ได้ต่อสายตรงถึง เก๋ ชลลดา เมฆราตรี ผู้ก่อตั้งมูลนิธิเดอะวอยซ์ เสียงจากเรา ถึงกระแสที่เกิดขึ้นในตอนนี้

“ถามว่ารู้สึกยังไง คือภาพมันเป็นตัวเล่าเรื่องอยู่แล้ว เก๋ก็เข้าใจสิ่งที่ทำในเมืองนอกมันก็มีมานานแล้ว แต่เรื่องนี้มันเป็นสิ่งที่ใหม่สำหรับคนไทย กับการพูดถึงเรื่องการกระทำกับสัตว์ แต่ทั้งนี้ทั้งนั้น มันขึ้นอยู่กับความเหมาะสม และอยู่ภายใต้ความปลอดภัยของสัตว์และสิทธิในชีวิตของสัตว์”

“เก๋เพิ่งมาตามข่าวเพราะว่าวันที่เกิดเรื่องเก๋ไม่ได้อยู่ในกรุงเทพ มีน้องและทีมงานเห็นและส่งมาให้ดู อีกทั้งยังมีคนเขียนเข้ามาเยอะมากให้กับทางมูลนิธิเดอะวอยซ์ ทางทีมก็รีบติดตามตรงไปทางปศุสัตว์ ส่วนทางของเก๋เป็นคนในวงการช่วยทักช่องวัน ทักนักแสดงไปหน่อยได้ไหม”

_“เราเองก็เคารพการตัดสินใจและความคิดของแต่ละคน เก๋พูดในมุมมองของคนที่ดูแลเรื่องสิทธิสัตว์ อันนี้มันเป็นความเสี่ยงและอันตรายต่อชีวิตของสัตว์ เพราะมันมีการวางยา ต่อให้จะบอกว่ามีเจ้าของสัตว์อนุญาต คนก็จะมองอีกว่าเจ้าของสัตว์มีสิทธิ์อะไรให้สัตว์ไปเสี่ยงชีวิตแบบนี้”_

ADVERTISEMENT

“มันก็นานาจิตตัง สุดท้ายมาก็วนมาที่สิทธิของสัตว์เพราะว่าสัตว์พูดไม่ได้ รู้ได้อย่างไรว่าสัตว์อยากจะแสดง สัตว์อยากจะกินยา ส่วนใหญ่จะเป็นประเด็นนี้ที่คนเขียนมาหาทาง มูลนิธิเดอะวอยซ์ของเราเยอะมาก”

_“ต่อให้วันนี้ เป็นแมวของโมเดลลิ่ง เป็นแมวเพื่อใช้การแสดง แต่ก็อีกนั่นแหละคนก็จะมองว่าแล้วสุขภาพของแมวล่ะ ครั้งนี้เค้ารอดมาได้ แต่ถ้าเกิดอีกที แล้วถึงแก่ชีวิต คุณจะตอบปัญหาเรื่องของความสูญเสียที่เกิดขึ้นได้อย่างไร มันเป็นเรื่องที่เซนซิทีฟ”_

[![](https://www.khaosod.co.th/wpapp/uploads/2024/11/kaycholcat12116711.jpg)](https://www.khaosod.co.th/wpapp/uploads/2024/11/kaycholcat12116711.jpg)

“ต่อให้อยู่ในการควบคุมของแพทย์ คนก็จะมีคำถามว่าทำไมแพทย์ให้ทำแบบนี้ มันเสี่ยงกับชีวิตหรือเปล่า เพราะว่าการวางยาสลบ ไม่ใช่เพื่อการรักษา เป็นการเสี่ยงต่อชีวิตโดยไม่จำเป็น และยิ่งสัตว์ไม่ได้อดข้าวอดอาหาร ก็อันตราย เพราะถ้าเกิดเศษอาหารอาเจียนออกมา ในขณะที่สลบ ก็จะไปติดหลอดลม ”

“เก๋ได้อ่านบทความมันก็เป็นความคิดเห็นของคนรักแมวที่บอกว่าเป็นเรื่องของสิทธิสัตว์ และมีพระราชบัญญัติป้องกันการทารุณกรรมและการจัดสวัสดิภาพสัตว์ พ.ศ. 2557 เพราะฉะนั้นมันก็ต้องตอบโจทย์กันไปตามเหตุของมัน คือสัตว์ไม่เหมือนคน มันไม่สามารถแกล้งเป็นลมหรือแกล้งชักได้”

“เก๋ว่ามันควรที่จะเป็นทางเลือกทางอื่นเพราะมันเป็นเรื่องที่ใหม่สำหรับคนไทยที่มีสุนัขแมวมาเล่นหนังฉากที่มีความเสี่ยง เอาเรื่องของสุขภาพชีวิตมาเกี่ยวข้องมาเดิมพันขนาดนี้ _ยุคนี้มีกราฟฟิค ai หรือ CG computer graphic มาแทนได้_ โดยที่ไม่ต้องเอาชีวิตของสัตว์มาเล่นจริงแบบนี้ ต้องบอกว่านี้เป็นความคิดเห็นในมุมมองของคนที่เขียนมาหาเดอะวอยซ์ทุกคน”

“เราก็เข้าใจว่าเค้าต้องการทำละครออกมาให้มีคุณภาพ ตัวเก๋ในฐานะที่ทำงานในเดอะวอยซ์ _อ่านคำขอโทษ ก็เข้าใจ แต่หากจะมีทางเลือกที่ดีกว่า แล้วทำตั้งแต่แรกแล้วมันจะดีกว่าไหม มันจะได้ไม่เกิดความสงสัยในต่อๆไป สิทธิของชีวิตสัตว์เป็นสิ่งที่จำเป็น เราในฐานะที่เป็นเจ้าของเราก็ต้องเลือกให้กับเขาทุกอย่างภายใต้ความปลอดภัยของทุกชีวิต เก๋ว่าดีที่สุด”_