---
layout: post
code: "ART2411011112C69D9D"
origin_url: "https://www.khaosod.co.th/special-stories/news_9486553"
image: "https://github.com/user-attachments/assets/90953f7c-a2c5-428f-b01e-58f17321ca26"
title: "กต.เผย ไต้ฝุ่นกองเร็ย ถล่มไต้หวัน คร่าชีวิตคนไทย 1 ราย เป็นหญิงชาวสุโขทัย"
description: "กต. แถลง ไต้ฝุ่นกองเร็ย คร่าชีวิตคนไทย 1 ราย ในไต้หวัน พบเป็นหญิงชาวสุโขทัย ย้ำประสานงานอย่างใกล้ชิด ย้ำ ก.แรงงาน แจ้งญาติแล้ว เผยประสบอุบัติเหตุทางรถยนต์หลังโดยสารกับนายจ้าง"
category: "SPECIAL_STORIES"
language: "th"
date: 2024-11-01T15:05:29.407Z
---

# กต.เผย ไต้ฝุ่นกองเร็ย ถล่มไต้หวัน คร่าชีวิตคนไทย 1 ราย เป็นหญิงชาวสุโขทัย

[![กต.เผย ไต้ฝุ่นกองเร็ย ถล่มไต้หวัน คร่าชีวิตคนไทย 1 ราย เป็นหญิงชาวสุโขทัย](https://www.khaosod.co.th/wpapp/uploads/2024/11/dead.jpg "กต.เผย ไต้ฝุ่นกองเร็ย ถล่มไต้หวัน คร่าชีวิตคนไทย 1 ราย เป็นหญิงชาวสุโขทัย")](https://www.khaosod.co.th/wpapp/uploads/2024/11/dead.jpg)

**กต. แถลง ไต้ฝุ่นกองเร็ย คร่าชีวิตคนไทย 1 ราย ในไต้หวัน พบเป็นหญิงชาวสุโขทัย ย้ำประสานงานอย่างใกล้ชิด ย้ำ ก.แรงงาน แจ้งญาติแล้ว เผยประสบอุบัติเหตุทางรถยนต์หลังโดยสารกับนายจ้าง**

วันที่ 1 พ.ย.2567 **นายนิกรเดช พลางกูร อธิบดีกรมสารนิเทศ ในฐานะโฆษกกระทรวงการต่างประเทศ** แถลงการณ์เรื่องบุคคลสัญชาติไทยเสียชีวิตจากไต้ฝุ่นกองเร็ยว่า เมื่อเย็นวานนี้ (31 ต.ค.67) กระทรวงการต่างประเทศได้รับแจ้งจากสำนักงานการค้าและเศรษฐกิจไทเปว่า

ศูนย์ภัยพิบัติการฉุกเฉินเพื่อรับมือพายุไต้ฝุ่นกองเร็ยของไต้หวัน ได้เผยแพร่รายงานผลกระทบจากพายุว่าบริเวณภาคกลางและภาคใต้ของไต้หวันได้รับผลกระทบจากอุทกภัย เนื่องจากปริมาณน้ำฝนที่ตกหนักอย่างต่อเนื่องตลอดทั้งวัน ส่งผลให้มีผู้เสียชีวิต 1 ราย บาดเจ็บ 205 ราย

สำนักงานการค้าฯ ได้แจ้งว่า ผู้เสียชีวิต 1 รายดังกล่าว เป็นบุคคลสัญชาติไทย ชื่อ น.ส.รุ้งสินีย์ ฮ่อธิวงศ์ มีภูมิลำเนาเดิมอยู่จังหวัดสุโขทัย ซึ่งเสียชีวิตจากอุบัติเหตุทางรถยนต์ที่เมืองหนานโถว ขณะเดินทางไปกับนายจ้างชาวไต้หวัน

สำนักงานการค้าฯ ได้ประสานกับกระทรวงแรงงานและทางการท้องถิ่นอย่างใกล้ชิด ขณะที่กระทรวงแรงงานก็ได้ติดต่อญาติผู้เสียชีวิต และได้แจ้งญาติเกี่ยวกับสิทธิประโยชน์และเงินทดแทนแล้ว กระทรวงการต่างประเทศขอแสดงความเสียใจอย่างสุดซึ้งต่อญาติผู้เสียชีวิตในไต้หวัน