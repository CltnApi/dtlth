---
layout: post
code: "ART24110507223845NR"
origin_url: "https://www.khaosod.co.th/breaking-news/news_9489211"
image: "https://github.com/user-attachments/assets/b022babe-c452-4bd2-a24a-d5b86900b423"
title: "บิ๊กเต่า ยันตรวจพบเส้นเงิน บอสพอล เชื่อมถึง แม่นักการเมือง ส. จริง เผยจำนวนที่ได้รับ"
description: "บิ๊กเต่า ยันตรวจพบเส้นเงิน บอสพอล เชื่อมถึง แม่นักการเมือง ส. จริง เผยจำนวนที่ได้รับ เตรียมพิจารณาวันออกหมายเรียก เอก สายไหม ปมกุเรื่องพยานเท็จ "
category: "HOT_NEWS"
language: "th"
date: 2024-11-05T07:32:08.471Z
---

# บิ๊กเต่า ยันตรวจพบเส้นเงิน บอสพอล เชื่อมถึง แม่นักการเมือง ส. จริง เผยจำนวนที่ได้รับ

[![บิ๊กเต่า ยันตรวจพบเส้นเงิน บอสพอล เชื่อมถึง แม่นักการเมือง ส. จริง เผยจำนวนที่ได้รับ](https://www.khaosod.co.th/wpapp/uploads/2024/11/boss.jpg "บิ๊กเต่า ยันตรวจพบเส้นเงิน บอสพอล เชื่อมถึง แม่นักการเมือง ส. จริง เผยจำนวนที่ได้รับ")](https://www.khaosod.co.th/wpapp/uploads/2024/11/boss.jpg)

**บิ๊กเต่า ยันตรวจพบเส้นเงิน บอสพอล เชื่อมถึง แม่นักการเมือง ส. จริง เผยจำนวนที่ได้รับ เตรียมพิจารณาวันออกหมายเรียก เอก สายไหม ปมกุเรื่องพยานเท็จ**

เมื่อเวลา 11.00 น. วันที่ 4 พ.ย. ที่ กองบังคับการปราบปราม (บก.ป.) **พล.ต.ต.จรูญเกียรติ ปานแก้ว** รอง ผบช. ก. กล่าวถึงความคืบหน้าตรวจสอบคลิปเสียงเทวดาคดีดิไอคอนกรุ๊ป ที่ปรากฏเทวดาอักษรย่อ ส. ในส่วนนี้มีการสืบสวนหาข้อมูลและพบแล้วว่ามีเส้นที่ไปถึงจริง แต่เป็นเส้นเงินระหว่าง **นายวรัตน์พล วรัทย์วรกุล** หรือ **บอสพอล** กับแม่ของนักการเมือง ส. แต่การจะดำเนินคดีก็ต้องขึ้นอยู่กับความร่วมมือจากบอสพอล ว่าตัวบอสพอลจะดำเนินคดีหรือไม่

โดยเส้นเงินที่ตรวจพบมีการโอนเงินจริงอยู่ที่ 7-8 แสนบาท ยังไม่ถึง 2 ล้านบาท อย่างไรก็ตามคลิปเสียงเทวดาจะดำเนินการเอาผิดได้หรือไม่ อยู่ที่ผู้เสียหายจะร้องทุกข์ ซึ่งภายในสัปดาห์นี้ จะจัดให้พนักงานสอบสวนเข้าไปสอบปากคำบอสพอลเพิ่มเติม

เมื่อผู้สื่อข่าวถามว่าคลิปเสียงเทวดาดังกล่าวจะมีความเชื่อมโยงไปถึง สคบ.หรือไม่นั้น **พล.ต.ต.จรูญเกียรติ** ระบุว่า ตรงนี้เป็นเรื่องที่ **นายเอกภพ เหลืองประเสริฐ** ผู้ก่อตั้งเพจสายไหมต้องรอด กุพยานขึ้นมาพาดพิงทำให้หน่วยงานต่างๆเสียหาย เบื้องต้นทางทนายบอสพอล ได้แจ้งเอาผิด ข้อหาหมิ่นประมาททั้งตัวนายเอกภพ และพยานเท็จ ไปบ้างแล้ว

รวมถึงตัวนายเอกภพ เองก็จะถูกดำเนินคดีเพิ่มในข้อหา ตาม พ.ร.บ.คอม อีกด้วย ซึ่งตอนนี้ต้องรอการให้ปากคำจากฝั่งผู้แจ้งความให้เรียบร้อยก่อน ถึงจะให้ทางคณะกรรมการพิจารณาต่อไปว่าจะดำเนินการออกหมายเรียกให้เอกสายไหมต้องรอดเข้ามาให้ปากคำเมื่อไหร่

ส่วนกรณีที่บอสพอลพูดเองว่ามีเทวดาใน สคบ. นั้น พล.ต.ต.จรูญเกียรติ ยืนยันว่า จากการพูดคุยทราบว่า เป็นการที่บอสพอลสอนลูกน้องว่าทุกสถานที่หรือหน่วยงานต่างๆ จะมีเทวดาดูแล ดังนั้นเวลาไปหน่วยงานไหนให้ไปผูกมิตรผูกสัมพันธ์ มีของขวัญไปฝากกับเทวดาผู้นั้น เพื่อให้การประสานงานสะดวกคล่องตัว แต่ประเด็นเรื่องการเรียกรับเงินนั้น “บอสพอล” ไม่ได้พูดอะไร

ส่วนการดำเนินคดีกับนักร้องเรียนหญิง ก. นั้น ตำรวจตรวจสอบเส้นทางการเงินเรียบร้อยแล้ว และมีข้อหาที่เข้าข่ายความผิดแล้ว 1 ข้อหา คือ กรรโชกทรัพย์ และตอนนี้คณะทำงานอยู่ระหว่างพิจารณาว่าเข้าข่ายข้อหาเป็นเจ้าพนักงานเรียกรับผลประโยชน์โดยมิชอบ ตามมาตรา 148 ด้วยหรือไม่ โดยเมื่อได้ความชัดเจนแล้ว ก็จะพิจารณาว่าจะออกหมายเรียกนักร้องเรียนหญิงมารับทราบข้อหา หรือออกหมายจับ