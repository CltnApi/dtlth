---
layout: post
code: "ART2411280546RPLYCJ"
origin_url: "https://www.khaosod.co.th/special-stories/news_9524795"
image: "https://github.com/user-attachments/assets/ce123742-9de3-4ed9-99c0-7e12848a480e"
title: "ทนายตั้ม ชนะคดี ศาลพิพากษาลงโทษ 3 แอดมินเพจดัง ฐานหมิ่นประมาท คุก 8 เดือน ชดใช้ 1 แสน"
description: "ทนายตั้ม ชนะคดี ศาลพิพากษาลงโทษ 3 แอดมินเพจดัง \"ออยศรีและผองเผือก\" ฐานหมิ่นประมาทจำคุก 8 เดือนปรับ 2 หมื่น โทษคุกรอลงอาญา 2 ปี และให้ชดใช้ 1 แสน"
category: "SPECIAL_STORIES"
language: "th"
date: 2024-11-28T06:21:46.193Z
---

# ทนายตั้ม ชนะคดี ศาลพิพากษาลงโทษ 3 แอดมินเพจดัง ฐานหมิ่นประมาท คุก 8 เดือน ชดใช้ 1 แสน

[![ทนายตั้ม ชนะคดี ศาลพิพากษาลงโทษ 3 แอดมินเพจดัง ฐานหมิ่นประมาท คุก 8 เดือน ชดใช้ 1 แสน](https://www.khaosod.co.th/wpapp/uploads/2024/11/tum-7.jpg "ทนายตั้ม ชนะคดี ศาลพิพากษาลงโทษ 3 แอดมินเพจดัง ฐานหมิ่นประมาท คุก 8 เดือน ชดใช้ 1 แสน")](https://www.khaosod.co.th/wpapp/uploads/2024/11/tum-7.jpg)

**ทนายตั้ม ชนะคดี ศาลพิพากษาลงโทษ 3 แอดมินเพจดัง “ออยศรีและผองเผือก” ฐานหมิ่นประมาทจำคุก 8 เดือนปรับ 2 หมื่น โทษคุกรอลงอาญา 2 ปี และให้ชดใช้ 1 แสน**

เมื่อเวลา 10.00 น. วันที่ 28 พ.ย.2567 ที่ศาลอาญา ถ.รัชดาภิเษก ศาลนัดอ่านคำพิพากษาคดีหมายเลขดำ อ.1574/2566 ที่ บริษัท ษิทรา ลอว์เฟิร์ม โดย **นายวีรวิทย์ วงศ์สวรรค์** ผู้รับมอบอำนาจ และ **นายษิทรา เบี้ยบังเกิด** เป็นโจทก์ที่ 1 และโจทก์ที่ 2 ฟ้อง **น.ส.บุณยนุช (สงวนนามสกุล)**, **น.ส.ปุณณภา(สงวนนามสกุล)** และ **น.ส.ปภาวรินทร์ (สงวนนามสกุล)** ทั้ง 3 เป็นแอดมินเพจเฟซบุ๊ก “ออยศรีและผองเผือก” ร่วมกันเป็นจำเลยที่ 1-3 ในความผิดฐานหมิ่นประมาทโดยการโฆษณา

กรณี กลุ่มแอดมินเพจเฟซบุ๊ก “ออยศรีและผองเผือก” มีการโพสต์ถึงนายษิทรา โจมตีเรื่องการทำหน้าที่ทนายความว่าไม่มีความสามารถ เวลาปรึกษาคดีต้องมีการจับเวลาเพื่อคิดค่าจ้าง ทำให้โจทก์เกิดความเสียหาย เสียชื่อเสียง

โดยวันนี้จำเลยทั้ง 3 มาศาล ขณะที่ตัวนายษิทธา โจทก์ ผู้ฟ้องคดีไม่ได้ถูกเบิกตัวมาจากเรือนจำพิเศษกรุงเทพมหานครแต่อย่างใด

ศาลพิเคราะห์พยานหลักฐานของโจทก์และจำเลยแล้ว คดีนี้มีปัญหาต้องวินิจฉัยว่าจำเลยทั้ง 3 กระทำความผิดตามฟ้องหรือไม่ เห็นว่า เพจ “ออยศรีและผองเผือก” จำเลยทั้ง 3 ได้ร่วมกันเปิดเพจขึ้นเมื่อปี 2561 โดยจำเลยทั้ง 3 ทำหน้าที่แอดมินเพจ จำเลยที่ 2 ทำหน้าที่ตอบโต้กับผู้ที่มาโพสต์วิจารณ์การเข้าไปใช้บริการปรึกษาคดีกับโจทก์ที่ 2 แล้วเกิดความไม่พอใจ

โดยจำเลยที่ 2 ส่งข้อความดังกล่าวไปให้จำเลยที่ 1 รับทราบ ผ่านทางกลุ่มไลน์ 3 ศรี ซึ่งมีทั้งจำเลยทั้ง 3 อยู่ในกลุ่มไลน์ดังกล่าว แสดงให้เห็นว่าจำเลยทั้ง 3 รับรู้การเคลื่อนไหวของเพจ “ออยศรีและผองเผือก”

รูปประโยคที่จำเลยทั้ง 3 โพสต์ข้อความนั้น เป็นการชี้นำแสดงถึงเจตนาที่ต้องการให้โจทก์ทั้งสองเสื่อมเสียชื่อเสียง ถูกดูหมิ่นเกลียดชัง การที่จำเลยมีข้อความหมิ่นประมาท เรื่องค่าใช้จ่ายและการปรึกษาคดีด้วยการจับเวลา แต่จำเลยไม่สามารถพิสูจน์ได้ว่า โจทก์มีการจับเวลาปรึกษาคดีจริง และไม่สามารถพิสูจน์ได้ว่า ทนายความของโจทก์ไม่มีความสามารถ ตามที่จำเลยโพสต์ข้อความ การกระทำของจำเลยทั้ง 3 จึงมีความผิดฐานหมิ่นประมาทโดยการโฆษณา

พิพากษาว่า จำเลยทั้ง 3 กระทำความผิดตามประมวลกฎหมายอาญามาตรา 328 , 393 ประกอบมาตรา 83 เป็นการกระทำความผิดกรรมเดียวผิดต่อกฎหมายหลายบท ให้ลงโทษตามประมวลกฎหมายอาญามาตรา 328 เป็นโทษบทหนักสุด **ลงโทษจำคุกคนละ 1 ปี ปรับคนละ 30,000 บาท** คำเบิกความของจำเลยทั้ง 3 เป็นประโยชน์ต่อการพิจารณาคดี มีเหตุบรรเทาโทษลดโทษให้ 1 ใน 3 คงจำคุก จำทั้ง 3 คนละ 8 เดือน ปรับ 20,000 บาท

และเพื่อเปิดโอกาสให้จำเลยทั้ง 3 ได้กลับตัว เนื่องจากจำเลยทั้ง 3 ไม่เคยได้รับโทษทางอาญามาก่อน โทษจำคุกจึงให้รอการลงโทษกำหนด 2 ปี และให้จำเลยทั้ง 3 ลงคำพิพากษาย่อในหนังสือพิมพ์ 5 ฉบับ ติดต่อกันเป็นเวลา 5 วัน และลงคำพิพากษาย่อในเพจ “ออยศรีและผองเผือก” 7 วัน ให้ลบข้อความที่โพสต์หมิ่นประมาทโจทก์ทั้งสอง **และให้ชดใช้เงินแก่โจทก์ทั้งสองจำนวน 100,000 บาท พร้อมดอกเบี้ยร้อยละ 5 นับตั้งแต่วันฟ้อง**