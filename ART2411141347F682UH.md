---
layout: post
code: "ART2411141347F682UH"
origin_url: "https://www.khaosod.co.th/breaking-news/news_9506065"
image: "https://github.com/user-attachments/assets/b6d8975a-450f-4267-b2f2-6db4f4a6df0c"
title: "ผบ.ตร. เซ็นคำสั่งด่วนที่สุด ปรับเพิ่มเบี้ยเลี้ยงปี 68 กำชับห้ามมีร้องเรียน อมเงินลูกน้อง"
description: "ตร.ชั้นผู้น้อยเฮ! ผบ.ตร. เซ็นคำสั่งด่วนที่สุด ปรับเพิ่ม..."
category: "HOT_NEWS"
language: "th"
date: 2024-11-14T13:51:36.990Z
---

# ผบ.ตร. เซ็นคำสั่งด่วนที่สุด ปรับเพิ่มเบี้ยเลี้ยงปี 68 กำชับห้ามมีร้องเรียน อมเงินลูกน้อง

[![ผบ.ตร. เซ็นคำสั่งด่วนที่สุด ปรับเพิ่มเบี้ยเลี้ยงปี 68 กำชับห้ามมีร้องเรียน อมเงินลูกน้อง](https://www.khaosod.co.th/wpapp/uploads/2024/11/bigtaimoney.jpg "ผบ.ตร. เซ็นคำสั่งด่วนที่สุด ปรับเพิ่มเบี้ยเลี้ยงปี 68 กำชับห้ามมีร้องเรียน อมเงินลูกน้อง")](https://www.khaosod.co.th/wpapp/uploads/2024/11/bigtaimoney.jpg)

**ตร.ชั้นผู้น้อยเฮ! ผบ.ตร. เซ็นคำสั่งด่วนที่สุด ปรับเพิ่มเบี้ยเลี้ยงปี 68 กำชับห้ามมีร้องเรียน อมเงินลูกน้อง**

วันที่ 14 พ.ย.67 พล.ต.อ.กิตติ์รัฐ พันธุ์เพ็ชร์ ผบ.ตร. ลงนามในคำสั่งด่วนที่สุด ลงวันที่ 12 พ.ย.2567 เรื่องกำชับการปฏิบัติเกี่ยวกับการใช้จ่ายงบประมาณรายจ่ายประจำปีงบประมาณ พ.ศ.2568 ถึง ผบช.น., ภ.1- ภ.9, สอท., สงป. และ สตส. ใจความระบุว่า

เมื่อวันจันทร์ที่ 4 พ.ย.ที่ผ่านมา พล.ต.ต.กิตติ์รัฐ พันธุ์เพ็ชร์ ผบ.ตร. ได้มอบนโยบายบริหารราชการ สำนักงานตำรวจแห่งชาติ ประจำปีงบประมาณ พ.ศ.2568 ปรับการบริหารงานบุคคลและงบประมาณใหม่ โดยใช้ผลการประเมินผลการปฏิบัติงาน ความประพฤติ และผลการประเมินด้านต่างๆ มาเป็นหลักประกอบการพิจารณาแต่งตั้ง พร้อมทั้งการทำงานจะต้องมีงบประมาณรองรับอย่างเพียงพอ เหมาะสมทุกด้าน และต้องรู้กลยุทธ์ทางงบประมาณ บริหารจัดการ ได้อย่างมีประสิทธิภาพ

ปีงบประมาณ พ.ศ.2568 ตร. ได้รับการจัดสรรงบประมาณเพิ่มขึ้นจากปีงบประมาณ พ.ศ.2567 ในรายการค่าน้ำมันเชื้อเพลิง และค่าเบี้ยเลี้ยง ที่พัก และพาหนะ ซึ่ง ตร. ให้ความสำคัญกับการใช้จ่ายค่าน้ำมันเชื้อเพลิง ให้เพียงพอต่อการปฏิบัติงานและมีประสิทธิภาพสูงสุด และค่าเบี้ยเลี้ยง ค่าตอบแทนการปฏิบัติงานนอกเวลาราชการ โดยคำนึงถึงข้าราชการตำรวจชั้นผู้น้อย (รอง ผกก.-ผบ.หมู่) ในลำดับแรกก่อน

ดังนั้น เพื่อให้การปฏิบัติงานในการบังคับใช้กฎหมาย อำนวยความยุติธรรม และบริการประชาชนมีประสิทธิภาพสูงสุด จึงกำชับการปฏิบัติในการใช้จ่ายงบประมาณ ดังนี้

1.รายการค่าน้ำมันเชื้อเพลิง ให้เบิกจ่ายภายในกรอบวงเงินที่ได้รับการจัดสรร ตามความจำเป็นต่อการปฏิบัติงาน โดยมีหลักเกณฑ์การจัดสรร ดังนี้  
ค่าน้ำมันเชื้อเพลิง ปี 2568  
รถยนต์ สนาม อัตราค่าใช้จ่าย 6,000/เดือน  
จักรยานยนต์สนาม อัตราค่าใช้จ่าย 2,600/เดือน  
รถยนต์ ธุรการ อัตราค่าใช้จ่าย 2,500/เดือน  
จักรยานยนต์ ธุรการ 1,200/เดือน

2.รายการค่าเบี้ยเลี้ยงฯ และค่าตอบแทนการปฏิบัติงานฯ ระดับ รอง ผกก. – ผบ.หมู่ ที่ปฏิบัติงานให้เบิกจ่ายไม่น้อยกว่าหลักเกณฑ์การจัดสรร ต้องให้ความสำคัญกับภารกิจเสี่ยงภัยในสายงานป้องกันปราบปรามอาชญากรรม และสายงานสืบสวนก่อนเป็นลำดับแรก และให้เบิกจ่ายให้ถึงผู้ปฏิบัติโดยตรง อย่าให้เกิดการร้องเรียนว่าไม่ได้รับเงินอย่างเด็ดขาด มีหลักเกณฑ์การจัดสรร ดังนี้  
ค่าเบี้ยเลี้ยงฯ/ค่าตอบแทนการปฏิบัติงาน ปี 2568  
รอง ผกก.-สว. 1,000/เดือน  
รอง สว.-ผบ.หมู่ 800/เดือน

3\. บช.น., ภ.1 – ภ.9 และ บช.สอท. ดำเนินการ ดังนี้  
3.1 ให้ทุกหน่วยที่ได้รับการจัดสรรงบประมาณจัดทำแผนและผลการใช้จ่ายงบประมาณที่ได้รับการจัดสรรในรายการ ข้อ 1-2 ส่งให้ ก.จว./บก. ตามแบบฟอร์มที่ สงป. กำหนด ในรูปแบบ Excel online สำหรับให้ ตร. วางแผนในการจัดสรรการใช้จ่ายงบประมาณไตรมาสที่ 3-4 และรองรับการตรวจสอบจากสตส. ต่อไป

3.2 ให้ บช. และ บก. ควบคุม กำกับ สุ่มตรวจการเบิกจ่ายค่าน้ำมันเชื้อเพลิง และค่าเบี้ยเลี้ยงฯ ค่าตอบแทนการปฏิบัติงานฯ ของหน่วยในสังกัด ให้เป็นไปตามหลักเกณฑ์การจัดสรร ตามข้อ 1-2 และเบิกจ่ายเงินให้เป็นไปตามระเบียบการเบิกจ่ายของทางราชการโดยเคร่งครัด

4.ให้ สตส. กำหนดแผนการตรวจราชการ ตรวจสอบหลักฐานการเบิกจ่ายงบประมาณให้เป็นไป ตามแนวทางที่กำหนดข้างต้น และสุ่มตรวจเอกสารการเบิกจ่ายรายการคำน้ำมันเชื้อเพลิง และค่าเบี้ยเลี้ยงฯ ค่าตอบแทนการปฏิบัติงานฯ ระดับ รอง ผกก. – ผบ.หมู่ ให้ถึงผู้ปฏิบัติโดยตรง กับข้าราชการตำรวจชั้นผู้น้อยอย่างจริงจัง รวมถึงสืบสวนสอบสวนในทางลับ หากได้รับต่ำกว่าเกณฑ์การจัดสรร ให้รายงานให้ ตร. ทราบ พร้อมหลักฐานประกอบ และสำเนาให้ สงป. ทราบ เพื่อเป็นข้อมูลการดำเนินการอีกทางหนึ่งด้วย

5.ให้ สงป. ประชุมซักซ้อมการปฏิบัติเพื่อให้เป็นไปตามข้อกำชับดังกล่าวต้น

6.ช่องทางในการร้องเรียน กรณีผู้ปฏิบัติงานได้รับเงินคำเบี้ยเลี้ยงฯ ค่าตอบแทนการปฏิบัติงานฯ หรือค่าน้ำมันเชื้อเพลิง น้อยกว่าเกณฑ์การจัดสรร ผ่านแอปพลิเคชัน แทนใจ