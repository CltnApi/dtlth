---
layout: post
code: "ART2411050856SVIO3P"
origin_url: "https://www.khaosod.co.th/sports/news_9491162"
image: "https://github.com/user-attachments/assets/354ef0db-9a11-4704-b1e4-fd40a116bf7d"
title: "ทองผาภูมิ คึกคัก หนูน้อยแห่ซ้อมขาไถ ลุงหมึก ยันแจก ลาบูบู้-หมูเด้ง เหมือนเดิม"
description: "นักปั่นทีมชาติฮ่องกงฟิตจัด เดินทางถึงไทยเป็นชาติแรก มุ่งหน้าไปยังเขื่อนวชิราลงกรณทันที เพื่อลงฝึกซ้อมเตรียมชิงชัยศึกบีเอ็มเอ็กซ์นานาชาติ ระดับ C1 เก็บคะแนน"
category: "SPORTS"
language: "th"
date: 2024-11-05T11:11:15.507Z
---

# ทองผาภูมิ คึกคัก หนูน้อยแห่ซ้อมขาไถ ลุงหมึก ยันแจก ลาบูบู้-หมูเด้ง เหมือนเดิม

[![ทองผาภูมิ คึกคัก หนูน้อยแห่ซ้อมขาไถ ลุงหมึก ยันแจก ลาบูบู้-หมูเด้ง เหมือนเดิม](https://www.khaosod.co.th/wpapp/uploads/2024/11/163362-2.jpg "ทองผาภูมิ คึกคัก หนูน้อยแห่ซ้อมขาไถ ลุงหมึก ยันแจก ลาบูบู้-หมูเด้ง เหมือนเดิม")](https://www.khaosod.co.th/wpapp/uploads/2024/11/163362-2.jpg)

**นักปั่นทีมชาติฮ่องกงฟิตจัด เดินทางถึงไทยเป็นชาติแรก มุ่งหน้าไปยังเขื่อนวชิราลงกรณทันที เพื่อลงฝึกซ้อมเตรียมชิงชัยศึกบีเอ็มเอ็กซ์นานาชาติ ระดับ C1 เก็บคะแนนสะสมโลกของ “ยูซีไอ” ส่วนรายการชิงแชมป์ประเทศไทย สนามสุดท้าย นักปั่นที่ได้คะแนนสูงสุดจะคว้าแชมป์ และได้ครองถ้วยพระราชทานฯ ขณะที่การแข่งขันหนูน้อยขาไถ สนามที่ 4 รอบชิงแชมป์ภาคกลาง เด็ก ๆ ถามหาตุ๊กตา Labubu และ Baby Three ยังมีแจกอีกหรือไม่ ด้าน “ลุงหมึก” ยืนยันชัดเจนมีให้เหมือนเดิม แต่ที่เพิ่มเติมคือ “ตุ๊กตาฮิปโปโปเตมัส” อีกหลายสิบตัว เพื่อให้เด็ก ๆ ได้ร่วมสนุกในกิจกรรมจับสลาก ส่วน “ดร.จิตรกร ว่องประเสริฐ” นายกเทศมนตรีตำบลท่าขนุน อ.ทองผาภูมิ จ.กาญจนบุรี ยินดีต้อนรับนักกีฬาและผู้ติดตามทุกท่าน มั่นใจช่วยกระตุ้นเศรษฐกิจในอำเภอทองผาภูมิให้ดีขึ้น และเป็นการส่งเสริมการท่องเที่ยวให้มีความคึกคักกว่าเดิม**

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า ตามที่สมาคมกีฬาจักรยานฯ ได้ร่วมกับ การไฟฟ้าฝ่ายผลิตแห่งประเทศไทย (กฟผ.), บริษัท ซีโน-แปซิฟิค เทรดดิ้ง (ไทยแลนด์) จำกัด, บริษัท ท่าอากาศยานไทย จำกัด (มหาชน) หรือ AOT, สำนักงานกองทุนสนับสนุนการสร้างเสริมสุขภาพ (สสส.), บริษัท ไออาร์พีซี จำกัด (มหาชน), ตลาดไท รังสิต และเทศบาลตำบลท่าขนุน จัดการแข่งขันจักรยานบีเอ็มเอ็กซ์ชิงแชมป์ประเทศไทย ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 สนามที่ 5 (สนามสุดท้าย) ระหว่างวันที่ 8-9 พฤศจิกายน ศกนี้ ที่สนามขาไถภายในสวนสุขภาพเฉลิมพระเกียรติพระบาทสมเด็จพระเจ้าอยู่หัว เขื่อนวชิราลงกรณ อำเภอทองผาภูมิ จังหวัดกาญจนบุรี

พลเอกเดชา กล่าวว่า ขณะเดียวกันสมาคมกีฬาจักรยานฯ ได้ลงทะเบียนกับสหพันธ์จักรยานนานาชาติ (ยูซีไอ) จัดการแข่งขันบีเอ็มเอ็กซ์นานาชาติ ระดับ C1 (Class 1) ควบคู่กันไปกับการแข่งขันรายการชิงแชมป์ประเทศไทยฯ มีการเก็บคะแนนสะสมอันดับโลกของยูซีไอ ซึ่งจะมีผลต่อการที่นักกีฬาจะไปแข่งขันในระดับเวิลด์คัพ และการคัดเลือกไปแข่งขันกีฬาโอลิมปิกเกมส์ 2028 ปรากฏว่าได้รับความสนใจจากหลาย ๆ ชาติ เช่น ฮ่องกง, เกาหลีใต้, มาเลเซีย, อินโดนีเซีย เพราะต่างต้องการให้นักกีฬาของตนเองมาเก็บคะแนนสะสมอันดับโลกตุนเอาไว้ก่อน ล่าสุด เมื่อวันที่ 4 พฤศจิกายน นักปั่นทีมชาติฮ่องกงได้เดินทางมาถึงประเทศไทยเป็นชาติแรก และเดินทางต่อไปยังเขื่อนวชิราลงกรณ เพื่อฝึกซ้อมกับสนามแข่งขันจริงทันที ซึ่งสนามแห่งนี้เป็นสนามที่ได้มาตรฐานในระดับซูเปอร์ครอสของยูซีไอ โดยทางเขื่อนวชิราลงกรณจะเปิดให้นักปั่นลงฝึกซ้อมได้ตั้งแต่วันที่ 5 พฤศจิกายน เป็นต้นไป ระหว่างเวลา 09.00-16.00 น.

นายกสองล้อไทย กล่าวอีกว่า สำหรับการแข่งขันจักรยานบีเอ็มเอ็กซ์ชิงแชมป์ประเทศไทยสนามสุดท้าย นักปั่นที่ได้คะแนนรวมสูงสุดในแต่ละรุ่นจะคว้าแชมป์ประเทศไทย และได้ครองถ้วยพระราชทานฯ ประจำปี 2567 พร้อมได้สิทธิ์สวมเสื้อสีเหลืองที่มีลายธงชาติไทยคาดที่แขนเสื้อและที่หน้าอกด้านซ้ายในปีหน้า ต่อจากนั้นสมาคมกีฬาจักรยานฯ ก็จะจัดการแข่งขันจักรยานหนูน้อยขาไถ ชิงแชมป์ประเทศไทย “Thailand Balance Bike Championships 2024” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 สนามที่ 4 รอบชิงแชมป์ภาคกลาง ต่อเนื่องไปในวันที่ 10 พฤศจิกายน ที่สนามขาไถ ภายในสวนสุขภาพเฉลิมพระเกียรติพระบาทสมเด็จพระเจ้าอยู่หัว เขื่อนวชิราลงกรณ เช่นเดียวกัน

“ล่าสุดมีผู้ปกครองได้พาบุตรหลานไปฝึกซ้อมกับสนามแข่งขันขาไถกันเป็นจำนวนมาก ซึ่งทางเขื่อนวชิราลงกรณเปิดให้ซ้อมได้ตั้งแต่วันที่ 2 พฤศจิกายน ที่ผ่านมา ระหว่างเวลา 09.00-19.00 น. โดยมีไฟส่องสว่างสามารถซ้อมได้ในช่วงค่ำคืน ขณะเดียวกันทางสมาคมกีฬาจักรยานฯ ได้ประสานงานกับเขื่อนวชิราลงกรณ นำก้อนฟางแห้งมาวางป้องกันในจุดต่าง ๆ ที่มีความเสี่ยงเพื่อความปลอดภัยของเด็ก ๆ เวลานี้บรรยากาศของอำเภอทองผาภูมิจึงมีความคึกคักมากกว่าช่วงปกติ สำหรับหนูน้อยที่ได้อันดับ 1-10 ทุกรุ่นอายุในสนามที่ 4 นี้ จะได้เป็นตัวแทนไปแข่งขันรอบ TCA ซูเปอร์แชมป์ ในวันที่ 17 พฤศจิกายน ที่สวนกีฬากมล เขตหนองจอก กทม.” พลเอกเดชา กล่าว

“เสธ.หมึก” กล่าวต่อไปว่า นอกจากนี้มีผู้ปกครองหลายรายได้สอบถามเข้ามาที่สมาคมกีฬาจักรยานฯ ว่าทางสมาคมยังนำตุ๊กตา Labubu Macaron และตุ๊กตา Baby Three V3 มาให้เด็ก ๆ ร่วมสนุกในกิจกรรมจับสลากเหมือนกับสนามที่แล้วหรือไม่ เนื่องจากบุตรหลานชื่นชอบกันมาก ก็ขอยืนยันว่ายังมีการจับสลากแจกรางวัลพิเศษเหมือนเดิม และสมาคมยังได้เพิ่มรางวัลเป็นตุ๊กตาฮิปโปโปเตมัสอีกหลายสิบตัว เพื่อเอาใจเด็ก ๆ ตามกระแสความนิยม “หมูเด้ง” ลูกฮิปโปโปเตมัสแคระที่สวนสัตว์เปิดเขาเขียว ซึ่งมีชื่อเสียงโด่งดังไปทั่วโลก รวมทั้งของรางวัลอื่น ๆ อีกมากมาย อย่างไรก็ตาม การที่มีผู้ปกครองสนใจพาบุตรหลานมาร่วมแข่งขันในสนามที่ 4 นี้ ส่งผลให้โรงแรมที่พักภายในอำเภอทองผาภูมิเต็มเกือบหมดแล้ว โดยเฉพาะที่พักในเขื่อนวชิราลงกรณเต็มตั้งแต่เดือนที่แล้ว ผู้ปกครองและนักกีฬาที่ยังไม่ได้จองที่พักขอให้รีบติดต่อหาที่พักโดยด่วน

ด้าน ดร.จิตรกร ว่องประเสริฐ นายกเทศมนตรีตำบลท่าขนุน เปิดเผยว่า ทางเทศบาลตำบลท่าขนุนมีความยินดีและพร้อมให้การสนับสนุนสมาคมกีฬาจักรยานแห่งประเทศไทยฯ และเขื่อนวชิลงกรณ ในการจัดการแข่งขันจักรยานบีเอ็มเอ็กซ์ชิงแชมป์ประเทศไทย ชิงถ้วยพระราชทานฯ สนามที่ 5 และการแข่งขันบีเอ็มเอ็กซ์นานาชาติ C1 รวมไปถึงจักรยานหนูน้อยขาไถ ชิงแชมป์ประเทศไทย ชิงถ้วยพระราชทานฯ สนามที่ 4 รอบชิงแชมป์ภาคกลาง ซึ่งเขื่อนวชิราลงกรณนั้นอยู่ในเขตความรับผิดชอบของเทศบาลตำบลท่าขนุน การที่ทางเขื่อนฯ มีสนามแข่งขันบีเอ็มเอ็กซ์ที่ได้มาตรฐานระดับนานาชาติ มีสนามขาไถ และสนามปั๊มแทร็คที่สวยงาม ก็จะเป็นแลนด์มาร์คแห่งใหม่ที่สำคัญของอำเภอทองผาภูมิ จึงขอเชิญชวนนักกีฬาให้มาร่วมการแข่งขันกันมาก ๆ พี่น้องชาวอำเภอทองผาภูมิยินดีต้อนรับทุกท่าน

“หลังจากที่นักกีฬาแข่งขันเสร็จแล้วก็สามารถไปท่องเที่ยวยังสถานที่ต่าง ๆ โดยเฉพาะในเขื่อนวชิราลงกรณก็มีสถานที่ให้เป็นจุดเช็กอินมากมาย นอกจากนี้ก็ยังมีสถานที่ท่องเที่ยวอื่น ๆ อาทิ ไปสักการะรอยพระพุทธบาท วัดท่าขนุน, กราบขอพรพระ ภปร. ที่วัดทองผาภูมิ, ไหว้เจดีย์องค์หญิง เจดีย์องค์ชาย และชมเรือขุดโบราณ ที่วัดปรังกาสี หรือลองแก่งแควน้อย เป็นต้น เชื่อว่านักกีฬาและนักท่องเที่ยวทุกคนจะประทับใจอย่างแน่นอน ประการสำคัญการที่มีนักกีฬาและผู้ติดตามมาเยือนอำเภอทองผาภูมิมาก ๆ ก็จะเป็นช่วยกระตุ้นเศรษฐกิจให้ดียิ่งขึ้น โรงแรมที่พักเต็มทุกแห่ง ร้านค้าร้านอาหารมีผู้ไปใช้บริการจำนวนมาก พ่อค้าแม่ค้าในพื้นที่ก็มีรายได้เพิ่มมากกว่าช่วงปกติ อีกทั้งช่วยส่งเสริมการท่องเที่ยวในอำเภอทองผาภูมิให้มีความคึกคักอีกด้วย” ดร.จิตรกร กล่าว

สำหรับนักกีฬาที่ต้องการสมัครเข้าร่วมการแข่งขันจักรยานประเภทบีเอ็มเอ็กซ์ ชิงแชมป์ประเทศไทย ประจำปี 2567 สนามที่ 5 สามารถสมัครได้ด้วยตนเองที่ห้องตะนาวศรี ภายในเขื่อนวชิราลงกรณ ในวันที่ 7 พฤศจิกายน เวลา 09.00-16.00 น. ซึ่งจะมีประชุมผู้จัดการทีมที่ห้องตะนาวศรี เวลา 15.00 น. และทำการแข่งขันระหว่างวันที่ 8-9 พฤศจิกายน ขณะที่รายการนานาชาติ C1 จะมีการประชุมผู้จัดการทีมในวันที่ 8 พฤศจิกายน เวลา 16.00 น. ที่ห้องตะนาวศรี และทำการแข่งขันในวันที่ 9 พฤศจิกายน เวลา 09.00 น. เป็นต้นไป

ส่วนการแข่งขันจักรยานหนูน้อยขาไถชิงแชมป์ประเทศไทย ชิงถ้วยพระราชทานฯ ประจำปี 2567 สนามที่ 4 รอบชิงแชมป์ภาคกลาง จะเปิดรับสมัครทางเว็บไซต์ของสมาคมฯ www.thaicycling.or.th และปิดรับสมัครภายในเวลา 12.00 น. ของวันที่ 7 พฤศจิกายน หรือสมัครได้ด้วยตนเองที่ห้องตะนาวศรี ภายในเขื่อนวชิราลงกรณ ในวันที่ 9 พฤศจิกายน เวลา 09.00-17.00 น. หรือสอบถามรายละเอียดได้ที่โทร.0-2719-3340-2 ในวันและเวลาราชการ.