---
layout: post
code: "ART24111411115G5NRW"
origin_url: "https://www.khaosod.co.th/breaking-news/news_9505853"
image: "https://github.com/user-attachments/assets/a4740e85-9b81-4a95-b4cd-c93f88210624"
title: "กองปราบสอบมาราธอน พี่เมียทนายตั้ม 7 ชั่วโมงยังไม่เสร็จ ปมเงิน 1 ล้านค่าเขียนแบบโรงแรมเจ๊อ้อย"
description: "กองปราบสอบมาราธอน พี่เมียทนายตั้ม 7 ชั่วโมงยังไม่เสร็จ..."
category: "HOT_NEWS"
language: "th"
date: 2024-11-14T11:16:52.420Z
---

# กองปราบสอบมาราธอน พี่เมียทนายตั้ม 7 ชั่วโมงยังไม่เสร็จ ปมเงิน 1 ล้านค่าเขียนแบบโรงแรมเจ๊อ้อย

[![กองปราบสอบมาราธอน พี่เมียทนายตั้ม 7 ชั่วโมงยังไม่เสร็จ ปมเงิน 1 ล้านค่าเขียนแบบโรงแรมเจ๊อ้อย](https://www.khaosod.co.th/wpapp/uploads/2024/11/sobbb.jpg "กองปราบสอบมาราธอน พี่เมียทนายตั้ม 7 ชั่วโมงยังไม่เสร็จ ปมเงิน 1 ล้านค่าเขียนแบบโรงแรมเจ๊อ้อย")](https://www.khaosod.co.th/wpapp/uploads/2024/11/sobbb.jpg)

**กองปราบสอบมาราธอน พี่เมียทนายตั้ม 7 ชั่วโมงยังไม่เสร็จ ปมรับเงิน 1 ล้านค่าเขียนแบบโรงแรมเจ๊อ้อย ลุ้นอาจโดนฟอกเงินด้วยหรือไม่**

เมื่อเวลา 10.30 น. วันที่ 14 พ.ย.67 พล.ต.ต.สุวัฒน์ แสงนุ่ม รอง ผบช.ก. พร้อมด้วย พล.ต.ต.มนตรี เทศขัน ผบก.ป., พ.ต.อ.ธงชัย อยู่เกษ รอง ผบก.ป. พร้อมคณะพนักงานสอบสวนคดี นายษิทรา เบี้ยบังเกิด หรือทนายตั้ม ฉ้อโกงเงิน น.ส.จตุพร อุบลเลิศ หรือเจ๊อ้อย เพื่อติดตามความคืบหน้าทางคดี และกำหนดแนวทางสืบหาพยานหลักฐานในคดีเพิ่มเติม

รายงานข่าวแจ้งด้วยว่า ขณะเดียวกันพนักงานสอบสวน กก.3 บก.ป. ยังได้เชิญตัว น.ส.ปิณฑิรา (ขอสงวนนามสกุล) พี่สาวของ นางปทิตตา เบี้ยบังเกิด ภรรยาของ ทนายตั้ม มาเข้าพบที่กองบังคับการปราบปราม เพื่อสอบปากคำในฐานะพยานในคดีที่ นายษิทรา หลอกเรียกเก็บเงินค่าเขียนแบบโรงแรมจาก เจ๊อ้อย เกินกว่าราคาความเป็นจริงด้วย

ทั้งนี้จากแนวทางการสืบสวนทราบว่า ภายหลัง นายษิทรา ฉ้อโกงเงินส่วนต่างค่าเขียนแบบก่อสร้างโรงแรม จำนวน 5.5 ล้านบาท จากเจ๊อ้อยมาแล้วนั้น ได้แบ่งเงินก้อนดังกล่าวออกมา 1 ล้านบาท ก่อนให้คนขับรถนำไปส่งมอบให้กับ น.ส.ปิณฑิรา จึงเป็นเหตุให้พนักงานสอบสวนต้องเชิญตัวมาสอบปากคำเพื่อซักถามข้อเท็จจริง โดยเฉพาะประเด็นก่อนหน้าที่ น.ส.ปิณฑิรา จะรับเงิน 1 ล้านบาทจาก ทนายตั้ม นั้นทราบหรือไม่ว่า เป็นเงินที่ได้มาจากการฉ้อโกง

ทั้งนี้คำให้การของ น.ส.ปิณฑิรา นี้เอง จะถือเป็นประเด็นสำคัญในการพิจารณาว่าการกระทำของเจ้าตัวเข้าข่ายความผิดฐานร่วมฟอกเงินหรือไม่

ผู้สื่อข่าวรายงานด้วยว่า นับจากเวลาที่ น.ส.ปิณฑิรา เดินทางเข้าพบพนักงานสอบสวนตั้งแต่ช่วงเวลา 10.30 น. ที่ผ่านมา จนถึงตอนนี้เวลาผ่านมานานกว่า 7 ชั่วโมง แต่การสอบปากคำยังคงไม่แล้วเสร็จ