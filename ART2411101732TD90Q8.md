---
layout: post
code: "ART2411101732TD90Q8"
origin_url: "https://www.khaosod.co.th/sports/news_9499366"
image: "https://github.com/user-attachments/assets/ef469726-28d4-480d-8062-4c1e648bee43"
title: "รุด ฟาน นิสเทลรอย เปิดใจหลังจบภารกิจคุมทัพ แมนยู ชั่วคราว"
description: "รุด ฟาน นิสเทลรอย กุนซือขัดตาทัพ แมนเชสเตอร์ ยูไนเต็ด เผยความรู้สึกหลังจบภารกิจคุมทีมชั่วคราวโดยระบุมีความสุขกับช่วงเวลาที่ผ่านมา และขอบคุณแฟนบอลที่คอยสนับสนุน"
category: "SPORTS"
language: "th"
date: 2024-11-10T17:35:50.553Z
---

# รุด ฟาน นิสเทลรอย เปิดใจหลังจบภารกิจคุมทัพ แมนยู ชั่วคราว

[![รุด ฟาน นิสเทลรอย เปิดใจหลังจบภารกิจคุมทัพ แมนยู ชั่วคราว](https://www.khaosod.co.th/wpapp/uploads/2024/11/Ruud-van-Nistelrooy-35522.jpg "รุด ฟาน นิสเทลรอย เปิดใจหลังจบภารกิจคุมทัพ แมนยู ชั่วคราว")](https://www.khaosod.co.th/wpapp/uploads/2024/11/Ruud-van-Nistelrooy-35522.jpg)

**รุด ฟาน นิสเทลรอย กุนซือขัดตาทัพ แมนเชสเตอร์ ยูไนเต็ด เผยความรู้สึกหลังจบภารกิจคุมทีมชั่วคราวโดยระบุมีความสุขกับช่วงเวลาที่ผ่านมา และขอบคุณแฟนบอลที่คอยสนับสนุน**

โดย ฟาน นิสเทลรอย เข้ามาทำหน้าที่คุมทัพ แมนฯ ยูไนเต็ด ชั่วคราวแทนที่ อีริก เทน ฮาก ซึ่งโดนปลดไป และเจ้าตัวก็พา “ปีศาจแดง” ทำผลงานได้อย่างยอดเยี่ยมจากสถิติชนะ 3 และเสมอ 1 จากการลงสนาม 4 นัดทุกรายการ ไล่จากชนะ เลสเตอร์ ซิตี้ 5-2 (คาราบาว คัพ), เสมอ เชลซี 1-1 (พรีเมียร์ลีก), ชนะ เปาก์ 2-0 (ยูฟ่า ยูโรปา ลีก) และชนะ เลสเตอร์ ซิตี้ 3-0 (พรีเมียร์ลีก) พร้อมยิงได้ 11 ประตู และเสีย 3 ประตู

Soccer Football – Premier League – Manchester United v Leicester City – Old Trafford, Manchester, Britain – November 10, 2024 Manchester United interim manager Ruud van Nistelrooy celebrates after the match Action Images via Reuters/Lee Smith.



หลังจบเกมที่ แมนฯ ยูไนเต็ด เปิดบ้านถล่ม เลสเตอร์ 3-0 ฟุตบอลพรีเมียร์ลีก อังกฤษ 2024-25 เมื่อวันที่ 10 พ.ย. และเป็นการคุมทีมนัดสุดท้ายของ ฟาน นิสเทลรอย ก่อนที่ รูเบน อโมริม เฮดโค้ชคนใหม่จะเข้ามาทำหน้าที่เจ้าตัวกล่าวถึงความรู้สึกว่า

“ช่วงเวลานี้เป็นความรับผิดชอบที่ยิ่งใหญ่ ผมต้องการช่วยเหลือ และพา ยูไนเต็ด ไปสู่จุดที่ดีขึ้น นั่นคือเป้าหมายของผม ด้วยชัยชนะ 3 นัด และเสมอ 1 นัด นี่คือมาตรฐานที่คุณต้องการเติบโตในฐานะสโมสร”

“ผมสนุกกับหน้าที่จริงๆ มันเป็นช่วงเวลาสั้นๆ แต่สุดยอดมาก เราอยู่ในตำแหน่งที่ไม่แน่นอน แต่เราพยายามทำหน้าที่ของเรา และช่วยสโมสรซึ่งเป็นสิ่งสำคัญ มีความรู้สึกมากมายที่นั่น แฟนๆ คอยสนับสนุนผม และทีมเสมอในช่วงเวลาที่ยากลำบาก มันเป็นช่วงเวลาที่พิเศษมาก ผมไม่สามารถขอบคุณพวกเขาได้มากพอ”

ทั้งนี้ยังไม่มีการยืนยันว่า ฟาน นิสเทลรอย จะได้ทำงานกับ แมนฯ ยูไนเต็ด ต่อไปหรือไม่ภายใต้ยุคของ อโมริม