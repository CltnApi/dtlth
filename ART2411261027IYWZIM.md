---
layout: post
code: "ART2411261027IYWZIM"
origin_url: "https://www.khaosod.co.th/breaking-news/news_9522374"
image: "https://github.com/user-attachments/assets/4087d4c8-9ff4-42ab-846b-863bc1256de8"
title: "ทีมทนายความเตรียมหลักทรัพย์ 1.2 ล้าน จ่อยื่นประกันตัว 'สามารถ-แม่' ลุ้นศาลเมตตา"
description: "ทีมทนายความเตรียมหลักทรัพย์ 1.2 ล้าน จ่อยื่นประกันตัว &..."
category: "HOT_NEWS"
language: "th"
date: 2024-11-26T18:12:16.559Z
---

# ทีมทนายความเตรียมหลักทรัพย์ 1.2 ล้าน จ่อยื่นประกันตัว 'สามารถ-แม่' ลุ้นศาลเมตตา

[![ทีมทนายความเตรียมหลักทรัพย์ 1.2 ล้าน จ่อยื่นประกันตัว 'สามารถ-แม่' ลุ้นศาลเมตตา](https://www.khaosod.co.th/wpapp/uploads/2024/11/prakan.jpg "ทีมทนายความเตรียมหลักทรัพย์ 1.2 ล้าน จ่อยื่นประกันตัว 'สามารถ-แม่' ลุ้นศาลเมตตา")](https://www.khaosod.co.th/wpapp/uploads/2024/11/prakan.jpg)

**ทีมทนายความเตรียมหลักทรัพย์ 1.2 ล้าน จ่อยื่นประกันตัว ‘สามารถ-แม่’ หลังดีเอสไอคุมตัวมาฝากขัง เผยอยากให้แม่ได้ประกัน หวังได้อิสรภาพในการต่อสู้คดี**

วันที่ 26 พ.ย.67 ที่ศาลอาญา ถนนรัชดาภิเษก ผู้สื่อข่าวรายงานว่า ภายหลังพนักงานสอบสวนดีเอสไอ ควบคุมตัว นายสามารถ เจนชัยจิตรวนิช อดีตสมาชิกพรรคพลังประชารัฐ และ นางวิลาวัลย์ พุทธสัมฤทธิ์ มารดา ผู้ต้องหาร่วมกันฟอกเงินและสมคบกันฟอกเงิน คดีดิไอคอนกรุ๊ป นำตัวส่งฝากขังศาลอาญา ซึ่งขณะนี้ยังอยู่ในระหว่างการพิจารณาคำร้องขอฝากขังผัดแรก

ผู้สื่อข่าวรายงานต่อว่า ได้รับข้อมูลจากทีมทนายความของ นายสามารถ ว่า ขณะนี้ทีมทนายความได้ยื่นหลักทรัพย์ประกันตัวทั้ง 2 คนเป็นโฉนดที่ดินหลายชุดรวมมูลค่ากว่า 1.2 ล้านบาท ซึ่งจะใช้หลักทรัพย์ชุดเดียวกันในการประกันตัวทั้งคู่ แต่ต้องขึ้นอยู่กับศาลว่าจะตีราคาประกันผู้ต้องหาคนละเท่าไหร่ และต้องขึ้นอยู่กับศาลว่าจะให้ประกันตัวทั้ง 2 คนหรือไม่

ทั้งนี้ทีมทนายความเปิดเผยอีกว่า ส่วนตัว นายสามารถ เอง จากการพูดคุยพบว่าไม่ได้มีความเครียด แต่ยังยืนยันว่าคดีนี้เป็นเพราะเรื่องทางการเมืองมากกว่า และมั่นใจว่าไม่ได้รับความเป็นธรรม เนื่องจากโดยพฤติการณ์ของคดีแล้วไม่มีความร้ายแรง เส้นทางการเงินก็ไม่ได้เพิ่งเกิดเมื่อเดือนสองเดือนที่ผ่านมา แต่เกิดขึ้นมาตั้งแต่ปี 2564 แล้ว

พร้อมกับแสดงความเป็นห่วงคุณแม่ที่ต้องมาถูกดำเนินคดีด้วย อยากให้ทางคุณแม่ได้รับการประกันตัวไปก่อน เนื่องจากมีอายุมากแล้วและแม่ตนไม่มีส่วนเกี่ยวข้อง เงินดังกล่าวก็เป็นเงินทำบุญเท่านั้น ส่วนคุณแม่ของ นายสามารถ มีอาการเครียด ซึ่งเป็นไปตามอายุและไม่เคยถูกดำเนินคดีมาก่อน แต่ก็เข้าใจว่าเป็นการปฏิบัติหน้าที่ของดีเอสไอและตามกฎหมาย

เมื่อถามว่า นายสามารถ ได้ฝากอะไรถึงบรรดาบอสของดิไอคอนหรือไม่ ทีมทนายความให้ข้อมูลว่า ไม่มีการฝากอะไรถึงบุคคลที่สามแต่อย่างใด ขณะที่วันนี้ยังไม่มีญาติของทั้งคู่เดินทางมาเยี่ยมที่ศาลอาญา และทั้งคู่ไม่ได้ฝากอะไรเป็นพิเศษ นอกจากหวังว่าจะได้อิสรภาพในการต่อสู้คดี