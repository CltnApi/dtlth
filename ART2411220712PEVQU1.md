---
layout: post
code: "ART2411220712PEVQU1"
origin_url: "https://www.khaosod.co.th/sports/news_9516780"
image: "https://github.com/user-attachments/assets/0ef402c9-c14f-421e-a28c-bf8a50e2206a"
title: "เป๊ป กวาร์ดิโอลา เปิดเหตุผลหลักเลือกขยายสัญญากับ แมนฯ ซิตี้ อีก 2 ปี"
description: "เป๊ป กวาร์ดิโอลา กุนซือ แมนเชสเตอร์ ซิตี้ เผยเหตุผลสำคัญที่เจ้าตัวเลือกขยายสัญญากับสโมสรไปอีก 2 ปีเนื่องจาก ต้องการกู้สถานการณ์ของทีมหลังเจอความพ่ายแพ้ 4 นัดติดต่อกัน"
category: "SPORTS"
language: "th"
date: 2024-11-22T07:32:28.489Z
---

# เป๊ป กวาร์ดิโอลา เปิดเหตุผลหลักเลือกขยายสัญญากับ แมนฯ ซิตี้ อีก 2 ปี

[![เป๊ป กวาร์ดิโอลา เปิดเหตุผลหลักเลือกขยายสัญญากับ แมนฯ ซิตี้ อีก 2 ปี](https://www.khaosod.co.th/wpapp/uploads/2024/11/pep-extend-99996.jpg "เป๊ป กวาร์ดิโอลา เปิดเหตุผลหลักเลือกขยายสัญญากับ แมนฯ ซิตี้ อีก 2 ปี")](https://www.khaosod.co.th/wpapp/uploads/2024/11/pep-extend-99996.jpg)

**เป๊ป กวาร์ดิโอลา กุนซือ แมนเชสเตอร์ ซิตี้ เผยเหตุผลสำคัญที่เจ้าตัวเลือกขยายสัญญากับสโมสรไปอีก 2 ปีเนื่องจาก ต้องการกู้สถานการณ์ของทีมหลังเจอความพ่ายแพ้ 4 นัดติดต่อกัน**

โดย แมนฯ ซิตี้ เพิ่งประกาศขยายสัญญากับ เป๊ป ออกไปอีก 2 ปีหรือถึงปี 2027 อย่างเป็นทางการ หลังสัญญาฉบับก่อนหน้านี้ของเขาจะหมดลงในช่วงซัมเมอร์ 2025

จากการขยายสัญญาดังกล่าวส่งผลให้เทรนเนอร์วัย 53 ปีรายนี้จะอยู่กับ “เรือใบสีฟ้า” อย่างน้อย 11 ปีหลังเข้ามาทำหน้าที่เป็นผู้จัดการทีมตั้งแต่ปี 2016 และพาสโมสรประสบความสำเร็จมากมายด้วยการคว้าแชมป์มาครองถึง 18 รายการ เช่น พรีเมียร์ลีก 6 สมัย, เอฟเอ คัพ 2 สมัย, คาราบาว คัพ 4 สมัย, ยูฟ่า แชมเปียนส์ ลีก 1 สมัย, ยูฟ่า ซูเปอร์ คัพ 1 สมัย และฟีฟ่า คลับ เวิลด์ คัพ 1 สมัย เป็นต้น

ล่าสุด เป๊ป ที่ก่อนหน้านี้มีข่าวลือว่าเขาอาจจะตัดสินใจอำลา แมนฯ ซิตี้ เพื่อไปลองคุมทีมชาติกล่าวถึงหนึ่งในเหตุผลสำคัญในการขยายสัญญากับ “เรือใบสีฟ้า” ออกไปนั้นมาจากความพ่ายแพ้ 4 นัดติดต่อกันครั้งแรกของทีมในรอบ 18 ปี

**“ผมรู้สึกว่าตอนนี้ผมไม่สามารถออกไปได้แล้ว บางทีความพ่ายแพ้ 4 นัดอาจเป็นเหตุผล”**

**“ผมคิดว่า เราสมควรที่จะกลับมา และพยายามพลิกสถานการณ์หลังจากพ่ายแพ้ติดต่อกัน 4 นัด ผมคิดว่าเราสมควรอยู่ที่นี่ ผมไม่ได้หยิ่งผยองที่จะพูดแบบนั้น แต่มันคือความจริง เราต้องกอบกู้สถานการณ์นั้นกลับมา และนั่นคือเป้าหมายที่เราต้องทำ”**

**“นี่เป็นฤดูกาลที่ 9 ของผมที่นี่ เราได้สัมผัสประสบการณ์ที่น่าอัศจรรย์มากมายร่วมกัน ผมมีความรู้สึกพิเศษจริงๆ กับสโมสรฟุตบอลแห่งนี้ หวังว่าตอนนี้เราจะสามารถคว้าถ้วยรางวัลเพิ่มจากถ้วยที่เราเคยคว้ามาได้ นั่นจะเป็นจุดสนใจของผม”**

ขอบคุณภาพจากเฟซบุ๊ก : Manchester City