---
layout: post
code: "ART2411061232HKYNKT"
origin_url: "https://www.khaosod.co.th/sports/news_9493574"
image: "https://github.com/user-attachments/assets/f5362a80-7a83-4e23-b828-884cdad618b6"
title: "สมาคมนร.เก่าสุทธิฯจัดกอล์ฟการกุศลชิงรางวัลนับแสน - ดีเดย์ 29 พ.ย.นี้"
description: "ส.นักเรียนเก่าสุทธิฯ ระเบิดศึกกอล์ฟการกุศลประจำปี 67 “WST SUTHI CHARITY GOLF 2024” ดีเดย์วันที่ 29 พ.ย. นี้ เริ่มช็อตกันสตาร์ท เวลา 12.00 น. ณ สนามบางกอก กอล์ฟ คัพ ชิงเงินรางวัลและของรางวัลต่างๆรวมมูลค่าหลายแสนบาท เพื่อหาเงินช่วยเหลือสังคมและทุนการศึกษานักเรียนดีแต่ยากจนต่อไป"
category: "SPORTS"
language: "th"
date: 2024-11-06T12:48:44.050Z
---

# สมาคมนร.เก่าสุทธิฯจัดกอล์ฟการกุศลชิงรางวัลนับแสน - ดีเดย์ 29 พ.ย.นี้

[![สมาคมนร.เก่าสุทธิฯจัดกอล์ฟการกุศลชิงรางวัลนับแสน - ดีเดย์ 29 พ.ย.นี้](https://www.khaosod.co.th/wpapp/uploads/2024/11/WST-SUTHI-CHARITY-GOLF-2024.jpg "สมาคมนร.เก่าสุทธิฯจัดกอล์ฟการกุศลชิงรางวัลนับแสน - ดีเดย์ 29 พ.ย.นี้")](https://www.khaosod.co.th/wpapp/uploads/2024/11/WST-SUTHI-CHARITY-GOLF-2024.jpg)

**ส.นักเรียนเก่าสุทธิฯ ระเบิดศึกกอล์ฟการกุศลประจำปี 67 “WST SUTHI CHARITY GOLF 2024” ดีเดย์วันที่ 29 พ.ย. นี้ เริ่มช็อตกันสตาร์ท เวลา 12.00 น. ณ สนามบางกอก กอล์ฟ คัพ ชิงเงินรางวัลและของรางวัลต่างๆรวมมูลค่าหลายแสนบาท เพื่อหาเงินช่วยเหลือสังคมและทุนการศึกษานักเรียนดีแต่ยากจนต่อไป**

นายสุกิจ สุริยประภาดิลก นายกสมาคมนักเรียนเก่าสุทธิวราราม เปิดเผยว่า ตามที่สมาคมฯ รับเป็นเจ้าภาพจัดการแข่งขันกอล์ฟการกุศลเป็นประจำทุกปี โดยมีวัตถุประสงค์เพื่อหารายได้เข้าสู่กองทุนในการดำเนินงานของสมาคมนักเรียนเก่าสุทธิวราราม รวมทั้งสนับสนุนการดำเนินกิจกรรมต่างๆ ของสมาคมฯ อันเป็นสาธารณประโยชน์และสาธารณกุศลเพื่อสังคมต่อไป โดยเฉพาะทุนการศึกษาให้กับนักเรียนดีแต่ยากจน รวมไปถึงการสนับสนุนกิจกรรมต่างๆภายในโรงเรียนทั้งเรื่อง ทีมฟุตบอล-ฟุตซอล, วงดุริยางค์, กองร้อยลูกเสือ และ ทางด้านวิชาการต่างๆ ให้มีการพัฒนาอย่างต่อเนื่อง เป็นที่รู้จักและยอมรับของโรงเรียนมัธยมศึกษาขนาดใหญ่ของประเทศ

ล่าสุดในปีนี้หลังจากคณะกรรมบริหารสมาคมฯ ได้ประชุมปรึกษาหารือกันอย่างเข้มข้น พร้อมกำหนดการแข่งขันกอล์ฟการกุศลดังกล่าวออกมาเป็นที่เรียบร้อยแล้ว ภายใต้ชื่อว่า “WST SUTHI CHARITY GOLF 2024” ดีเดย์ในวันศุกร์ที่ 29 พ.ย.2567 นี้ เริ่มลงทะเบียนตั้งแต่เวลา 11.00 น. และทำการช็อตกันสตาร์ทในเวลา 12.00 น. จนยาวไปถึงพิธีประกาศผลการแข่งขัน และมอบรางวัลต่างๆให้กับนักกีฬาในเวลา 19.30 น. ณ สนามบางกอก กอล์ฟ คัพ ชิงเงินรางวัลและของรางวัลต่างๆรวมมูลค่าหลายแสนบาท ให้กับนักหวดก้านเหล็กที่สนใจกันอย่างเต็มที่

นายสุกิจ ยังกล่าวอีกว่า สำหรับประเภทบุคคล มีรางวัลให้ทั้งหมด 14 รางวัล ประกอบด้วย Overall Low Gross ถ้วยรางวัลเกียรติยศ นายดอน ปรมัตถ์วินัย อดีตรองนายกรัฐมนตรี และอดีตรัฐมนตรีว่าการกระทรวงการต่างประเทศ, รางวัลชนะเลิศ และรองชนะเลิศ ไฟท์ เอ 3 รางวัล (แต้มต่อ 0-12)  
ถ้วยรางวัลเกียรติยศ นายแพทย์ ชีระเกียรต์ เจริญเศรษฐศิลป์ อดีตรัฐมนตรีว่าการกระทรวงศึกษาธิการ, รางวัลชนะเลิศ และรองชนะเลิศ ไฟท์ บี 3 รางวัล (แต้มต่อ 13-18) ถ้วยรางวัลเกียรติยศ นายอานนท์ เหลืองบริบูรณ์ อดีตรองปลัดกระทรวงคมนาคม, รางวัลชนะเลิศ และรองชนะเลิศ ไฟท์ ซี 3 รางวัล (แต้มต่อ 19-24) ถ้วยรางวัลเกียรติยศ นายพิพัฒน์ ลากปรารถนา อดีตนายกสมาคมนักเรียนเก่าสุทธิวราราม, รางวัลชนะเลิศ และรองชนะเลิศ ไฟท์ ดี 3 รางวัล (แต้มต่อ 25-36) ถ้วยรางวัลเกียรติยศ ดร.อัฏฐผล ถิรพรพงษ์ศิริ ผู้อำนวยการโรงเรียนวัดสุทธิฯ, รางวัลพิเศษ Hole In One 1 รางวัล (สร้อยคำทองคำ น้ำหนักรวม 2 บาท) และ รางวัล บู้ปี้ อีก 1 รางวัล นอกจากนี้ยังมีรางวัลพิเศษต่างๆอีกมากมายแจกในงานดังกล่าวนี้ ส่วนตัวจึงขอเชิญชวนพี่ๆน้องๆศิษย์เก่าชาว “ชมพูขาวเขียว” มาร่วมงานกอล์ฟการกุศลในครั้งนี้มากๆ เพื่อนำรายได้ไปช่วยเหลือสังคม โดยเฉพาะทุนการศึกษาให้กับนักเรียนวัดสุทธิฯ ที่เรียนดีแต่ยากจนต่อไป

นายสุกิจ เผยตอนท้ายอีกว่า สำหรับรูปแบบการสนับสนุนแบ่งออกเป็น 1. เมนสปอนเซอร์ ตั้งแต่ 200,000 บาท สิทธิประโยชน์ ก๊วน วีไอพี 2 ก๊วน, โลโก้ บนสื่อสิ่งพิมพ์ต่างๆ ป้ายหน้างานแข่งขัน และ โล่เกียรติคุณ 2.สปอนเซอร์ ตั้งแต่ 100,000 บาท สิทธิประโยชน์ ก๊วน วีไอพี 1 ก๊วน, โลโก้ บนสื่อสิ่งพิมพ์ต่างๆ ป้ายหน้างานแข่งขัน และ โล่เกียรติคุณ 3. สปอนเซอร์ ตั้งแต่ 50,000 บาท สิทธิประโยชน์ ก๊วนทั่วไป 1 ก๊วน, โลโก้ บริเวณจัดงานเลี้ยง และ เกียรติบัตร 4. สปอนเซอร์ ตั้งแต่ 20,000 บาท สิทธิประโยชน์ โลโก้ บริเวณงานจัดเลี้ยง และ เกียรติบัตร เปิดรับสมัครผู้สนใจดวลวงสวิงก้านเหล็กตั้งแต่วันนี้ยาวไปจนถึงวันที่ 15 พ.ย.นี้ สามารถติดต่อมาได้ที่ คุณฐิติรัตน์ กลิ่นสุคนธ์  
เบอร์โทร 095-526-3663 หรือ ไลน์ Amp999bb นอกจากนี้ยังสามารถจองก๊วนกอล์ฟ ด้วยการโอนเงินมาสมัครได้ที่ “สมาคมนักเรียนเก่าสุทธิวราราม” ธ.กรุงไทย บัญชีเลขที่ 010-1-53707-7 งานนี้เชื่อว่า ทุกคนจะได้รับความสุขและอิ่มบุญกันถ้วนหน้ากับกิจกรรมดังกล่าวของสมาคมฯที่จะเกิดขึ้นในเร็ววันนี้