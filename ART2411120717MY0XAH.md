---
layout: post
code: "ART2411120717MY0XAH"
origin_url: "https://www.khaosod.co.th/lifestyle/news_9499751"
image: "https://github.com/user-attachments/assets/a5fd8b20-a27b-4078-b524-c55b084cac0e"
title: "เพื่อนตัวเล็ก - เบิร์ธเดย์น้องหอมแดง-สาวศรี ลูกฮิปโปป้ายแดงศรีสะเกษ"
description: "ภายหลังลูกฮิปโปใหม่ป้ายแดงศรีสะเกษได้ชื่อเป็นทางการแล้ว 2 ชื่อ คือ “น้องหอมแดง” จากผลโหวตคะแนนชนะท่วมท้น และ “น้องสาวศรี” ชื่อพระราชทาน ล่าสุดทางสวนสัตว์"
category: "LIFESTYLE"
language: "th"
date: 2024-11-12T07:21:59.932Z
---

# เพื่อนตัวเล็ก - เบิร์ธเดย์น้องหอมแดง-สาวศรี ลูกฮิปโปป้ายแดงศรีสะเกษ

[![เพื่อนตัวเล็ก - เบิร์ธเดย์น้องหอมแดง-สาวศรี ลูกฮิปโปป้ายแดงศรีสะเกษ](https://www.khaosod.co.th/wpapp/uploads/2024/11/nnn-scaled.jpg "เพื่อนตัวเล็ก - เบิร์ธเดย์น้องหอมแดง-สาวศรี ลูกฮิปโปป้ายแดงศรีสะเกษ")](https://www.khaosod.co.th/wpapp/uploads/2024/11/nnn-scaled.jpg)

ภายหลังลูกฮิปโปใหม่ป้ายแดงศรีสะเกษได้ชื่อเป็นทางการแล้ว 2 ชื่อ คือ **“น้องหอมแดง”** จากผลโหวตคะแนนชนะท่วมท้น และ **“น้องสาวศรี”** ชื่อพระราชทาน ล่าสุดทางสวนสัตว์จัดงานวันเกิดให้น้องหอมแดงในวันที่ 13 พฤศจิกายนนี้

![เพื่อนตัวเล็ก](https://www.khaosod.co.th/wpapp/uploads/2024/11/n01-696x439.jpg)

_น้องฮิปโปหอมแดง หรือ “สาวศรี” เกิดภายในสวนสมเด็จพระศรีนครินทร์ศรีสะเกษ วิทยาลัยเกษตรและเทคโนโลยีศรีสะเกษ อำเภอเมือง จังหวัดศรีสะเกษ เมื่อวันที่ 13 ตุลาคม 2567 เวลาประมาณ 06.30 น. เพศเมีย คลอดมาจากแม่เกดศรินและพ่อสมศรี เป็นลูกตัวแรกของทั้งคู่_

![เพื่อนตัวเล็ก](https://www.khaosod.co.th/wpapp/uploads/2024/11/n04-696x464.jpg)

**น.ส.ชนมณัฐ รอดบุญธรรม** รองผู้ว่าฯ ศรีสะเกษ กล่าวว่าหลังจากลูกฮิปโปคลอดออกมานั้น ยอดผู้เข้าชมลูกฮิปโปและสัตว์ต่างๆ ในสวนสัตว์พระศรีนครินทร์ศรีสะเกษ มีจำนวนเพิ่มมากขึ้น จากเดิมวันละ 70-80 คน เพิ่มเป็นวันละ 2-3 พันคน ยิ่งช่วงวันหยุดยอดพุ่งไปถึง 4 พันคนต่อวันเลยทีเดียว

![เพื่อนตัวเล็ก](https://www.khaosod.co.th/wpapp/uploads/2024/11/n05-696x392.jpg)

โดยทางสวนสัตว์เปิดให้โหวตชื่อลูกฮิปโปจำนวน 5 ชื่อ ประกอบด้วย **น้องลำดวน น้องศรีเกษ น้องสาวศรี น้องหอมแดง** และ **น้องหมูกระเทียม** มีคนสนใจเข้าร่วมโหวตถึง 83,931 คน ชื่อที่มีคนโหวตมากอันดับ 1 คือ น้องหอมแดง พืชเศรษฐกิจจังหวัดศรีสะเกษ มียอดโหวตถึง 52,045 คน และมีชื่อพระราชทานจากทูลกระหม่อมหญิงอุบลรัตนราชกัญญา สิริวัฒนาพรรณวดี คือชื่อ **“สาวศรี”** มีความหมายว่า **“สาวสวยจากเมืองศรีสะเกษ”** ทำให้น้องฮิปโปมี 2 ชื่อ คือ หอมแดง และสาวศรี จะใช้ทั้ง 2 ชื่อ ในการโปรโมต ไม่เกิดความสับสนแน่นอน

![เพื่อนตัวเล็ก](https://www.khaosod.co.th/wpapp/uploads/2024/11/n03-696x464.jpg)

“ขอบคุณทุกท่านและเอฟซีทุกคนที่ให้ความเอ็นดู ผู้ที่ยังไม่เคยเห็นน้องตัวจริงๆ ตัวเป็นๆ มาสัมผัสความน่ารักได้ หลังจากนี้จะพัฒนายกระดับการท่องเที่ยวสวนสัตว์ศรีสะเกษ ไม่ว่าจะเป็นการตกแต่งวาดภาพบ่อหรือคอกเลี้ยงฮิปโปให้น่ารัก สวยงาม การจัดงานวันเกิดให้น้องหอมแดงในทุกวันที่ 13 ของทุกเดือน พร้อมมอบรางวัลให้ผู้โชคดีที่โหวตชื่อได้อันดับ 1 โดยผู้โชคดี 3 คนแรกจะได้รับรางวัลกระเป๋าสุดพิเศษ และยังจับรางวัลอีก 150 รางวัล สำหรับผู้ร่วมโหวต มอบเสื้อน้องฮิปโปศรีสะเกษ จำนวน 150 ตัว ผู้โชคดีท่านใดไม่สะดวกมาร่วมงานวันเกิดน้องหอมแดง ก็จะจัดส่งให้ทางไปรษณีย์” รองผู้ว่าฯ ศรีสะเกษกล่าว

**จิรภัทร หมายสุข**