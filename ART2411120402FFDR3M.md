---
layout: post
code: "ART2411120402FFDR3M"
origin_url: "https://www.khaosod.co.th/sports/news_9501158"
image: "https://github.com/user-attachments/assets/7b685264-5181-438a-8a62-4ee94bc5fc8c"
title: "เควิน เจ็บขอถอนตัวทีมชาติ ครั้งที่ 8 - ช้างศึก เรียก วันชัย เสียบแทน"
description: "เควิน ดีรมรัมย์ แบ๊กซ้ายทีมชาติไทย ขอถอนตัวจากทีมชาติอีกครั้ง นับเป็นครั้งที่ 8 หลังมีอาการบาดเจ็บติดตัวมาจากสโมสรติดตัวมาด้วย"
category: "SPORTS"
language: "th"
date: 2024-11-12T04:11:16.889Z
---

# เควิน เจ็บขอถอนตัวทีมชาติ ครั้งที่ 8 - ช้างศึก เรียก วันชัย เสียบแทน

[![เควิน เจ็บขอถอนตัวทีมชาติ ครั้งที่ 8 - ช้างศึก เรียก วันชัย เสียบแทน](https://www.khaosod.co.th/wpapp/uploads/2024/11/ghyuww.jpg "เควิน เจ็บขอถอนตัวทีมชาติ ครั้งที่ 8 - ช้างศึก เรียก วันชัย เสียบแทน")](https://www.khaosod.co.th/wpapp/uploads/2024/11/ghyuww.jpg)

เควิน ดีรมรัมย์ แบ๊กซ้ายทีมชาติไทย จากสโมสร “สิงห์เจ้าท่า” การท่าเรือ เอฟซี ขอถอนตัวจากทีมชาติไทยชุดเตรียมลงเตะฟุตบอลอุ่นเครื่องตามปฏิทินฟีฟ่าเดย์ หลังมีอาการบาดเจ็บ

โดยเควิน เดินทางมารายงานตัวกับทีมชาติไทย เมื่อวันที่ 11 พฤศจิกายน ก่อนที่แพทย์จะตรวจว่ามีอาการบาดเจ็บมาตั้งแต่ลงเล่นในเอเอฟซี แชมเปี้ยนส์ลีก 2 ให้กับต้นสังกัด

โดยทาง ทีมแพทย์ ได้ประเมินอาการร่วมกับผลตรวจสแกนที่โรงพยาบาล พบว่ามีการเจ็บที่กล้ามเนื้อสะโพก และ มีเลือดคั่ง ต้องใช้เวลาในการพักฟื้น 1-2 สัปดาห์ และ มีความเสี่ยงที่จะบาดเจ็บเพิ่มเติมรุนแรงมากขึ้น ก่อนที่ มาซาทาดะ อิชิอิ และ นายแพทย์ ภคภณ อิสรไกรศีล จะตัดสินใจร่วมกันให้ เควิน ดีรัมย์ ถอนตัวจากทีมชาติไทยชุดนี้ เพื่อป้องกันความเสี่ยงในการบาดเจ็บรุนแรงมากขึ้น ก่อนจะเรียก วันชัย จารุนงคราญ แบ๊กซ้ายจากทรู แบงค็อก ยูไนเต็ด มาเสริมแทน

ในส่วนของเควิน ดีรมรัมย์ นับเป็นการถอนตัวจากทีมชาติไทย ครั้งที่ 8 แล้ว โดยในการถอนตัวแต่ละครั้ง มีสาเหตุดังนี้

1\. ถอนตัวทีมชาติไทย ยู-23 ชุดคัดเลือกชิงแชมป์เอเชีย ตอนปี 2017  
สาเหตุ- กลับสวีเดน ดูแลคุณพ่อที่ป่วย

Advertisement  
2\. ถอนตัวทีมชาติไทย ยู-23 อุ่นเครื่อง ตอนปี 2017  
สาเหตุ-บาดเจ็บ

3.ถอนตัวทีมชาติไทย ยู-23 ชุดเอเชี่ยน เกมส์  
สาเหตุ- กลับสวีเดน ดูแลคุณพ่อที่ป่วย

4\. ถอนตัวทีมชาติไทย ยู-23 คัดเลือกชิงแชมป์เอเชีย มี.ค.2019  
สาเหตุ-บาดเจ็บ

5\. ถอนตัวทีมชาติไทย ยู-23 อุ่นเครื่อง พ.ค.2019  
สาเหตุ-บาดเจ็บ (ครั้งนี้มีประเด็นที่ถอนตัว แต่ลงอุ่นเครื่องให้สโมสรได้)

6.ถอนตัวทีมชาติไทย ยู-23 ชุดซีเกมส์ 2019  
สาเหตุ-บาดเจ็บ

7.ถอนทีมชาติชุดใหญ่ ชุดอุ่นเครื่อง จอร์เจีย-เอสโตเนีย  
สาเหตุ-บาดเจ็บ

8.ถอนทีมชาติชุดใหญ่ ชุดอุ่นเครื่อง เลบานอน-ลาว  
สาเหตุ-บาดเจ็บ (ครั้งนี้นักเตะมีรายงานตัว ก่อนให้แพทย์ประเมินอาการ)

สำหรับทีมฟุตบอลทีมชาติไทย ชุดใหญ่ จะทำการแข่งขันฟุตบอลอุ่นเครื่องตามปฏิทินฟีฟ่าเดย์ พบกับ เลบานอน อันดับ 115 ของโลก วันที่ 14 พฤศจิกายน และ พบกับ ทีมชาติลาว อันดับ 187 ของโลก วันที่ 17 พฤศจิกายน ที่สนามกีฬามหาวิทยาลัยธรรมศาสตร์ ศูนย์รังสิต ทั้งสองนัดถ่ายทอดสดทางช่อง 32, Facebook : FA Thailand, Facebook, Youtube : Changsuek Official