---
layout: post
code: "ART2411220221WAFTK7"
origin_url: "https://www.khaosod.co.th/entertainment/news_9516106"
image: "https://github.com/user-attachments/assets/1f782150-a512-4125-ba75-752833948e90"
title: "เมฆ จิรกิตติ์ ซุ่มทำเพลงผันตัวเป็นศิลปินร็อก แพลนปล่อยอัลบั้ม ยันไม่ทิ้งการแสดง"
description: "ขอทำสิ่งที่ใจรัก! เมฆ จิรกิตติ์ ซุ่มทำเพลงผันตัวมาเป็นศิลปินร็อก แพลนปล่อยเต็มอัลบั้มต้นปีหน้า ยันไม่ทิ้งการแสดง แค่รับน้อยลง"
category: "ENTERTAINMENT"
language: "th"
date: 2024-11-22T02:25:46.895Z
---

# เมฆ จิรกิตติ์ ซุ่มทำเพลงผันตัวเป็นศิลปินร็อก แพลนปล่อยอัลบั้ม ยันไม่ทิ้งการแสดง

[![เมฆ จิรกิตติ์ ซุ่มทำเพลงผันตัวเป็นศิลปินร็อก แพลนปล่อยอัลบั้ม ยันไม่ทิ้งการแสดง](https://www.khaosod.co.th/wpapp/uploads/2024/11/mek_221167-1.jpg "เมฆ จิรกิตติ์ ซุ่มทำเพลงผันตัวเป็นศิลปินร็อก แพลนปล่อยอัลบั้ม ยันไม่ทิ้งการแสดง")](https://www.khaosod.co.th/wpapp/uploads/2024/11/mek_221167-1.jpg)

**ขอทำสิ่งที่ใจรัก! เมฆ จิรกิตติ์ ซุ่มทำเพลงผันตัวมาเป็นศิลปินร็อก แพลนปล่อยเต็มอัลบั้มต้นปีหน้า ยันไม่ทิ้งการแสดง แค่รับน้อยลง**

เปิดตัวค่าย **“FRT Entertainment”** ภายใต้แนวคิด **Cine&Sound Grand Opening** พร้อมเปิดตัวซีรีส์ **BL-GL 3** เรื่อง ที่ชั้น 8 SF WORLD CINEMA @CENTRALWORLD

![เมฆ จิรกิตติ์ ซุ่มทำเพลงผันตัวเป็นศิลปินร็อก แพลนปล่อยอัลบั้ม ยันไม่ทิ้งการแสดง](https://www.khaosod.co.th/wpapp/uploads/2024/11/mek_221167-6.jpg)

**ห่างหายจากงานแสดงไปช่วงหนึ่ง?**  
“ครับ ก็ประมาณปีหนึ่ง จริงๆ ก่อนหน้านี้มีซีรีส์เรื่องหนึ่ง **my stand** **in** ประมาณปลายปีที่แล้ว และมีหนัง **Don’t Sleep** ออกโรงไปแล้ว บางคนเห็นผ่านตากันบ้างแว้บๆ แต่ช่วงนี้ผมก็โฟกัสเรื่องเพลงครับ แต่ก็ไม่ได้ทิ้งการแสดง แค่อาจจะรับน้อยลง เพราะจะไม่มีเวลาทำเพลง”

**เน้นทำเพลงกับเพื่อนๆ?**  
“ใช่ครับ ทำเป็นวง **SaintAfterSix** เป็นวงร็อกครับ จะมีว้ากนิดนึง หนักๆ ขึ้นนิดนึง อยู่กับค่าย **VOM Records** ครับ **(พาร์ตไหนสนุกกว่ากัน?)** เอาจริงๆ ผมสนุกทั้งคู่ สนุกคนละแบบ แต่ถ้าชอบจริงๆ คงเป็นพาร์ตการทำเพลง เพราะว่าผมอยากเป็นนักดนตรี อยากทำวงดนตรีมานานแล้ว ชอบเพลงร็อก แต่แค่จับพลัดจับผลูมาเป็นนักแสดงก่อน ตอนนี้ก็เลยมาขอทำสิ่งที่ใจรักก่อน”

![เมฆ จิรกิตติ์ ซุ่มทำเพลงผันตัวเป็นศิลปินร็อก แพลนปล่อยอัลบั้ม ยันไม่ทิ้งการแสดง](https://www.khaosod.co.th/wpapp/uploads/2024/11/mek_221167-5.jpg)

ADVERTISEMENT

**พาร์ตศิลปิน กระแสตอบรับเป็นยังไงบ้าง?**  
“มีทั้งดีและไม่ดี เอาเรื่องดีก่อน เรื่องดีคือคนที่เขาฟังเพลงร็อกเขาค่อนข้างชอบ เพลงที่เราทำๆ อย่างตั้งใจจริงๆ เราพยายามหาสิ่งใหม่ๆ จริงๆ เพลงที่ประเทศไทยอาจจะยังไม่เคยทำ ถ้าใครอยากรู้ว่ามันแปลกใหม่ยังไง ลองฟังดูได้ครับ ชื่อเพลง เงา เสิร์จที่ไหนก็เจอเลยครับ มาที่เรื่องของด้านไม่ดีบ้าง จริงๆ เรียกว่าไม่ดีก็ไม่ได้ คือเรามีภาพนักแสดงมาตลอด มีตัดผมสั้น แค่ตัวเรียบๆ แต่พอเราเริ่มแต่งตัวจัดขึ้น เป็นสไตล์เรามากขึ้น เราออกแบบสไตล์เราเองคนก็ค่อนข้างช็อก เพราะคนติดภาพว่าเราต้องเป็นนักแสดงที่ตัดผมสั้น มีทรงนักแสดง แต่ตอนนี้มีความเป็นศิลปินร็อกมากขึ้นครับ”

![เมฆ จิรกิตติ์ ซุ่มทำเพลงผันตัวเป็นศิลปินร็อก แพลนปล่อยอัลบั้ม ยันไม่ทิ้งการแสดง](https://www.khaosod.co.th/wpapp/uploads/2024/11/mek_221167-4.jpg)

**มีออกไปเจอแฟนเพลงไหม?**  
“มีออกไปเล่นบ้าง ช่วงแรกที่วงปล่อยเพลงก็ออกไปเล่นบ้างตามงานโชว์ อีเวนต์ เฟสติวัลบ้าง แต่พอลองเล่นแล้วก็รู้ว่าเพลงเรามันไม่พอ ถ้า 30 นาทีพอไหว แต่ถ้าขึ้นไปแบบ 40-50 นาที เรามีเพลงไม่พอ เราเลยขอพักการออกทัวร์ก่อน เรารอทำเพลงให้เต็มอัลบั้ม แล้วปล่อยให้ครบทีเดียว ออกงานทีเดียว ตอนนี้ซุ่มทำกันอยู่ครับเสร็จ 4-5 เพลงแล้ว แต่รอก่อนว่าจะปล่อยเพลงไหนก่อนหลังครับ”

**เพลงช้าๆ ซึ้งๆ มีมั้ย?**  
“มีแน่นอนครับ แต่งไว้แล้ว จริงๆ ที่ตั้งแพลนไว้ในอัลบั้มนี้จะมีสัก 10 เพลง ตอนนี้มีแล้ว 5 เพลง ก็ต้องเขียนต้องปั่นกันครับ ถ้าเสร็จสำเร็จรูปเลยผมว่าน่าจะต้นปีหน้าทันอยู่ครับ”