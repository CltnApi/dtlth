---
layout: post
code: "ART24110607215YMYGV"
origin_url: "https://www.khaosod.co.th/breaking-news/news_9492788"
image: "https://github.com/user-attachments/assets/a9664621-215f-4b02-82fa-3b670a67e687"
title: "กรมอุตุฯ พยากรณ์ฝนสะสม 10 วันล่วงหน้า จับตาพายุโซนร้อน \"หยินซิ่ง\""
description: "กรมอุตุฯ พยากรณ์ฝนสะสม 10 วันล่วงหน้า จับตาพายุโซนร้อน \"หยินซิ่ง\" ภาคใต้ฝนตกหนักมาก ไทยตอนบน ลมกระโชกแรง-ฝนฟ้าคะนอง เผยช่วงไหนหนาวยาวๆ"
category: "HOT_NEWS"
language: "th"
date: 2024-11-06T07:26:24.225Z
---

# กรมอุตุฯ พยากรณ์ฝนสะสม 10 วันล่วงหน้า จับตาพายุโซนร้อน "หยินซิ่ง"

[![กรมอุตุฯ พยากรณ์ฝนสะสม 10 วันล่วงหน้า จับตาพายุโซนร้อน "หยินซิ่ง"](https://www.khaosod.co.th/wpapp/uploads/2024/11/Weather-forecast-1.jpg "กรมอุตุฯ พยากรณ์ฝนสะสม 10 วันล่วงหน้า จับตาพายุโซนร้อน "หยินซิ่ง"")](https://www.khaosod.co.th/wpapp/uploads/2024/11/Weather-forecast-1.jpg)

**กรมอุตุฯ พยากรณ์ฝนสะสม 10 วันล่วงหน้า จับตาพายุโซนร้อน “หยินซิ่ง” ภาคใต้ฝนตกหนักมาก ไทยตอนบน ลมกระโชกแรง-ฝนฟ้าคะนอง เผยช่วงไหนหนาวยาวๆ**

วันที่ 6 พ.ย.2567 [กรมอุตุนิยมวิทยา](https://www.facebook.com/tmd.go.th/posts/pfbid0XTAWZutHg4v7WKtv38agK6d38JG888Ebw7GNH1CkVR8j4U1PNuL1ioF39dJ5CiVml?locale=th_TH) อัปเดตผลการพยากรณ์ฝนสะสมรายวัน (ทุกๆ 24 ชม.:(นับตั้งแต่ 07.00 น. ถึงเวลา 07.00 น.วันรุ่งขึ้น) และลมที่ระดับ 925hPa (750 ม.) 10 วันล่วงหน้า ระหว่าง 6-15 พ.ย.67 init. 2024110512 จากศูนย์พยากรณ์อากาศระยะกลางยุโรป (ECMWF) (วิเคราะห์ตามผลจากแบบจำลองฯ) เฉดสีแดงหมายถึงฝนหนัก สีเขียวหมายถึงฝนเล็กน้อย :

เข้าสู่ฤดูหนาวอย่างเป็นทางการแล้ว เมื่อวันที่ 3 พ.ย.67 (ช้ากว่าปกติราว 2 สัปดาห์) ปีนี้มีความแปรปรวนของอากาศสูง ต้องระวังรักษาสุขภาพ ช่วงที่อากาศเปลี่ยนแปลง

กรมอุตุฯ พยากรณ์ฝนสะสม 10 วันล่วงหน้า จับตาพายุโซนร้อน “หยินซิ่ง” ภาคใต้ฝนตกหนักมาก ไทยตอนบน ลมกระโชกแรง-ฝนฟ้าคะนอง เผยช่วงไหนหนาวยาวๆ

ช่วงวันที่ 6-15 พ.ย.67 : คาดว่าจะมีมวลอากาศเย็นกำลังปานกลางถึงค่อนข้างแรงเริ่มแผ่ลงมาปกคลุมประเทศไทยตอนบนต่อเนื่อง ทำให้ลมหนาว (มรสุมตะวันออกเฉียงเหนือ) พัดต่อเนื่อง

ส่วนลมในระดับกลาง ยังมีลมฝ่ายตะวันออก ลมตะวันออกเฉียงใต้ การเข้าสู่ฤดูหนาวปีนี้ อาจจะมีฝนปะปนอยู่บ้างในช่วงแรก ๆ นี้ พี่น้องเกษตรกรควรเตรียมการป้องกันความเสียหายของผลผลิตทางเกษตรที่อาจจะเกิดขึ้นจากฝนที่ตก ความชื้นสูง

[![](https://www.khaosod.co.th/wpapp/uploads/2024/11/6-ฝน2.jpg)](https://www.khaosod.co.th/wpapp/uploads/2024/11/6-ฝน2.jpg)

หลังจากนั้นอากาศจะเริ่มเย็นลงโดยช่วงเช้าอากาศเย็น ส่วนกลางวันอาจจะร้อนบ้าง เนื่องจากเมฆมีน้อย สำหรับยอดดอย ยอดภู จะมีอากาศหนาวถึงหนาวจัด ให้ได้สัมผัสกันยาว ๆ ความหนาวเย็นจะแผ่ปกคลุมอยู่ถึงวันที่ 14 พ.ย.67ส่วน กทม. และปริมณฑลจะเย็นลงเล็กน้อย

แต่ช่วง 6-8 พ.ย.67 ภาคเหนือตอนบน (จ.แม่ฮ่องสอน เชียงใหม่ เชียงราย ลำพูน) อาจจะมีฝนฟ้าคะนองเกิดขึ้น ลมกระโชกแรง (อากาศเย็นปนฝน) เนื่องจากมีคลื่นกระแสลมฝ่ายตะวันตกในระดับบน (Westerly trough) พัดจากประเทศเมียนมาเข้าปกคลุมต้องเฝ้าระวังฝนฟ้าคะนอง ลมกระโชกแรง

[![](https://www.khaosod.co.th/wpapp/uploads/2024/11/6-ฝน3.jpg)](https://www.khaosod.co.th/wpapp/uploads/2024/11/6-ฝน3.jpg)

สำหรับอากาศเย็นถึงหนาวจะได้สัมผัสกันยาว ๆ บางวันอาจจะมีฝนปนหนาวบ้าง เตรียมตัววางแผนไปสัมผัสอากาศเย็นถึงหนาวได้ระวังรักษาสุขภาพช่วงที่มีอากาศเปลี่ยนแปลง

ช่วง 8-13 พ.ย.67 ยังต้องติดตามสถานการณ์พายุโซนร้อน “หยินซิ่ง (YINXING)” ได้ทวีกำลังแรงขึ้นเป็นพายุไต้ฝุ่นแล้ว ในมหาสมุทรแปซิฟิกตะวันตก (ทางด้านตะวันออกของประเทศฟิลิปปินส์) คาดว่าจะเคลื่อนลงสู่ทะเลจีนใต้ตอนบน แต่มาในช่วงที่มวลอากาศเย็นแผ่ลงปกคลุมประเทศไทยตอนบน จึงยังไม่มีผลกระทบกับประเทศไทยในขณะนี้

[![](https://www.khaosod.co.th/wpapp/uploads/2024/11/6-ฝน4.jpg)](https://www.khaosod.co.th/wpapp/uploads/2024/11/6-ฝน4.jpg)

สำหรับภาคใต้ เมื่อลมหนาวมาเยือน (ลมตะวันออกเฉียงเหนือ) ตั้งแต่วันนี้ (6 พ.ย.67) ถึง 10 พ.ย.67 ภาคใต้ฝั่งอ่าวไทย (เพชรบุรี ประจวบฯ ชุมพร ลงไป) ยังต้องระวังและเตรียมรับมือฝนตกหนัก ฝนตกสะสม คลื่นลมแรงขึ้น อาจทำให้เกิดสภาวะน้ำท่วมฉับพลัน น้ำป่าไหลหลาก ต้องติดตามและเฝ้าระวังอย่างใกล้ชิด

(ข้อมูลนี้อาจมีการเปลี่ยนแปลงได้ ตามข้อมูลนำเข้าและประมวลผลใหม่ ใช้เป็นแนวทางประกอบการตัดสินใจและติดตามสภาพอากาศ การวิเคราะห์ข้อมูลควรใช้ข้อมูลผลการตรวจวัดจริงมาวิเคราะห์ร่วมด้วย ไม่ควรวิเคราะห์เฉพาะจากแบบจำลองฯ)

