---
layout: post
code: "ART2411161503GLOQAU"
origin_url: "https://www.khaosod.co.th/breaking-news/news_9508698"
image: "https://github.com/user-attachments/assets/b27b7cdd-0f0c-4dab-888b-eea8413747d0"
title: "สอบเครียด หญิงเจ้าของเก๋งที่ไปรับ แม่ยายอัยการ ถูกฆ่าตัดนิ้ว แต่บอกไม่รู้เรื่อง ส่วนสามีหายตัว"
description: "สอบเครียด หญิงเจ้าของเก๋งที่ไปรับ แม่ยายอัยการ ก่อนถูกฆ่าตัดนิ้ว หมกศพทิ้งป่า แต่บอกไม่รู้เรื่องคนตายไปกับใคร ส่วนสามีหญิงต้องสงสัยยังหายตัว "
category: "HOT_NEWS"
language: "th"
date: 2024-11-16T15:11:58.863Z
---

# สอบเครียด หญิงเจ้าของเก๋งที่ไปรับ แม่ยายอัยการ ถูกฆ่าตัดนิ้ว แต่บอกไม่รู้เรื่อง ส่วนสามีหายตัว

[![สอบเครียด หญิงเจ้าของเก๋งที่ไปรับ แม่ยายอัยการ ถูกฆ่าตัดนิ้ว แต่บอกไม่รู้เรื่อง ส่วนสามีหายตัว](https://www.khaosod.co.th/wpapp/uploads/2024/11/police-9.jpg "สอบเครียด หญิงเจ้าของเก๋งที่ไปรับ แม่ยายอัยการ ถูกฆ่าตัดนิ้ว แต่บอกไม่รู้เรื่อง ส่วนสามีหายตัว")](https://www.khaosod.co.th/wpapp/uploads/2024/11/police-9.jpg)

**สอบเครียด หญิงเจ้าของเก๋งที่ไปรับ แม่ยายอัยการ ถูกฆ่าตัดนิ้ว หมกศพทิ้งป่า แต่บอกไม่รู้เรื่องคนตายไปกับใคร ส่วนสามีหญิงต้องสงสัยยังหายตัว**

จากเหตุการณ์ฆาตกรรมนางวรรณา คอท์เนอร์ อายุ 67 ปี ถูกของแข็งทุบใบหน้าจนแตกยุบ ท้ายทอยมีบาดแผลถูกฟัน และถูกตัดนิ้วนาง 2 ข้าง ทิ้งศพภายในสวนปาล์ม ม.3 ต.ป่ายุบ อ.วังจันทร์ จ.ระยอง พบทรัพย์สินหายไป มีสร้อยคอทองคำหนัก 5 บาท สร้อยข้อมือหนัก 3 บาท แหวนเพชร 2 วง และเงินสดจำนวนหนึ่ง

ต่อมาตำรวจได้ตรวจสอบกล้องวงจรปิด พบว่าหลังจากผู้ตายกลับจากงานทอดกฐิน ได้รับโทรศัพท์จากเพื่อนผู้หญิงคนหนึ่ง ก่อนจะขึ้นรถเก๋งสีขาวและหายตัวไป กระทั่งพบเป็นศพถูกฆาตกรรมชิงทรัพย์

จากนั้นตำรวจได้ติดตามจนพบนางกมลวรรณ โวลฟ์ อายุ 57 ปี เจ้าของรถเก๋ง และเป็นคนสุดท้ายที่โทรศัพท์หาผู้ตายในช่วงวันเกิดเหตุ ที่บ้านพัก อ.ศรีราชา จ.ชลบุรี และพบรถเก๋งจอดอยู่ที่บ้านหลังดังกล่าว ก่อนควบคุมตัวมาสอบสวนที่ สภ.หนองขาม จ.ชลบุรี

ล่าสุดเมื่อเวลา 17.00 น. วันที่ 16 พ.ย. 2567 ผู้สื่อข่าวรายงานว่า พ.ต.อ.เกริกศิษฐ์ เนียมนัดฐ์ ผกก.สภ.หนองขาม พร้อมเจ้าหน้าที่ฝ่ายสืบสวน ภาค 2 และฝ่ายสืบสวนจังหวัดชลบุรี กำลังอยู่ระหว่างสอบปากคำ นางกมลวรรณ ท่ามกลางความตึงเครียด

ตำรวจยึดรถเก๋งที่ไปรับผู้เสียชีวิตมาตรวจสอบที่โรงพัก

จากการสอบปากคำมานานกว่า 1 ชั่วโมง ทางผู้ต้องสงสัยยังคงให้การปฏิเสธ โดยระบุแต่เพียงว่า ไม่ทราบว่าผู้เสียชีวิตไปไหน ไปกับใคร ในขณะที่สามีของผู้ต้องสงสัย ขณะนี้ไม่อยู่พื้นที่ ทราบว่าไปพัทยา เจ้าหน้าที่กำลังติดตามเชิญตัวมาสอบสวนต่อไป โดยยังไม่ได้ออกหมายจับผู้ใด

ส่วนรถเก๋งคันดังกล่าว เจ้าหน้าที่ได้ตรวจยึดมาที่ สภ.หนองขาม เพื่อให้กองพิสูจน์หลักฐานมาทำการตรวจสอบอย่างละเอียดอีกครั้ง