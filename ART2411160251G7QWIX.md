---
layout: post
code: "ART2411160251G7QWIX"
origin_url: "https://www.khaosod.co.th/breaking-news/news_9507956"
image: "https://github.com/user-attachments/assets/f5017e88-d032-4d89-89fc-d5008a829c32"
title: "ศาลออกหมายจับ อดีตพระมหา โกงเงินสร้างตึกโรงพยาบาล กว่า200ล้าน"
description: "ด่วน ศาลออกหมายจับ อดีตพระมหา โกงเงินสร้างตึกโรงพยาบาล กว่า 200 ล้านบาท ก่อนนำไปเล่นพนันออนไลน์ สูญกว่า 100 ล้าน แฉพฤติกรรม"
category: "HOT_NEWS"
language: "th"
date: 2024-11-16T03:28:56.765Z
---

# ศาลออกหมายจับ อดีตพระมหา โกงเงินสร้างตึกโรงพยาบาล กว่า200ล้าน

[![ศาลออกหมายจับ อดีตพระมหา โกงเงินสร้างตึกโรงพยาบาล กว่า200ล้าน](https://www.khaosod.co.th/wpapp/uploads/2024/11/former-king.jpg "ศาลออกหมายจับ อดีตพระมหา โกงเงินสร้างตึกโรงพยาบาล กว่า200ล้าน")](https://www.khaosod.co.th/wpapp/uploads/2024/11/former-king.jpg)

**ด่วน ศาลออกหมายจับ อดีตพระมหา โกงเงินสร้างตึกโรงพยาบาล กว่า 200 ล้านบาท ก่อนนำไปเล่นพนันออนไลน์ สูญกว่า 100 ล้าน แฉพฤติกรรม**

วันที่ 16 พ.ย.2567 ผู้สื่อข่าวรายงานว่า พ.ต.อ.วรชัย บางยี่ขัน ผกก.สภ.เมืองเลย พร้อมด้วย พ.ต.ท.จิรัสย์ แสนประสิทธิ์ รอง ผกก.(สอบสวน) สภ.เมืองเลย ได้ขออนุมัติศาลจังหวัดเลย ออกหมายจับ อดีตพระมหาปัคทวี พิมคีรี (อัคควีโร) พระลูกวัดป่าเวฬุวนาราม ต.ผาน้อย อ.วังสะพุง จ.เลย

โดยได้หลอกลวงซึ่งทรัพย์ จากเงินสมทบสร้างตึกอุบัติเหตุ โรงพยาบาลปากชม นำไปใช้ส่วนตัว โดยมี นพ.สรรคเพชร หอมสมบัติ และเจ้าคณะจังหวัดเลย (สายธรรมยุต) ร่วมแจ้งความร้องทุกข์ และศาลจังหวัดเลยได้ออกหมายจับเลขที่ จ.4282 ลงวันที่ 15 พ.ย. 67

ด่วน ศาลออกหมายจับ อดีตพระมหา โกงเงินสร้างตึกโรงพยาบาล กว่า 200 ล้านบาท ก่อนนำไปเล่นพนันออนไลน์ สูญกว่า 100 ล้าน แฉพฤติกรรม

ทั้งนี้ หลังสืบทราบมีผู้เสียหายจำนวนมาก ที่ถูกอดีตพระมหาหลอกตุนเงิน คาดเสียหายกว่า 200 ล้านบาท จากการสอบสวนพบว่า อดีตพระมหาปัคทวี พิมคีรี (อัคควีโร) หรือ ครูบาอาม พระลูกวัดป่าเวฬุวนาราม อายุ 34 ปี บวชได้ 10 พรรษา สังกัดวัดป่าเวฬุวนาราม ได้ทำการหลอกลวง ผอ.รพ.ปากชม และเจ้าคณะจังหวัดเลย ครั้งแรกเมื่อวันที่ 2 พ.ค. 66 ขอเบิกเงินสมทบสร้างตึกอุบัติเหตุ

ซึ่งเจ้าอาวาสวัดป่าเวฬุวนาราม ซึ่งเป็นผู้ริเริ่มในการสร้างโครงการ โดยอ้างว่าเจ้าอาวาสวัดป่าเวฬุวนาราม ให้มาเบิกก่อน เป็นจำนวน 300,000 บาท เพื่อจะนำเงินจัดงานผ้าป่าที่คณะจากกรุงเทพจะมาทอดผ้าป่าที่วัด

ต่อมาวันที่ 24 ก.ค. 66, วันที่ 5 ก.ย. 66, วันที่ 20 ก.พ. 67, วันที่ 19 มี.ค.67 และครั้งสุดท้ายวันที่ 5 เม.ย.67 โดยการยืมเงิน 5 ครั้ง ล่าสุดอ้างว่า จะนำเงินเพื่อนำไปทำโครงการการเดินธุดงค์ที่ประเทศศรีลังกา ซึ่งจะมีเงินบริจาคเข้ามาจะนำมาชดใช้ โดยการยืมเงินโครงการสมทบสร้างตึก รพ.ปากชม รวมจำนวนเงินทั้งหมด 7 ล้านบาท

[![](https://www.khaosod.co.th/wpapp/uploads/2024/11/16-พระ1.jpg)](https://www.khaosod.co.th/wpapp/uploads/2024/11/16-พระ1.jpg)

หลังจากเสร็จโครงการการเดินธุดงค์ ก็เงียบหายไป จึงได้เข้าพบเจ้าอาวาส และทราบว่าองค์ท่านไม่ทราบเรื่องดังกล่าว เพียงเอาชื่อท่านไปแอบอ้าง เจ้าคณะจังหวัดเรียกอดีตพระมหามาพบพร้อมกับรับสารภาพทำเอง จึงให้เซ็นสัญญารับสภาพหนี้

และต่อมาคณะกรรมการวัด เริ่มตรวจสอบพระดังกล่าว พบว่าญาติโยม ทั้งคณะศรัทธาจากกรุงเทพฯ และจังหวัดใกล้เคียง ที่ได้ร่วมกันทำบุญพบว่าบัญชีธนาคารชื่อวัด จำนวนเงินไม่เข้าในบัญชี และพบว่า มีเงินทำบุญบางส่วนโอนเข้าบัญชีชื่อวัด แต่เป็นธนาคารต่างสาขา โดยมีพระมหาปัคทวี พิมคีรี (อัคควีโร) เป็นผู้เบิกจ่าย

จากการสอบสวนทางลับพบว่า มีเงินเข้าออกผ่านบัญชีไม่น้อยกว่า 200 ล้าน และมีการโอนเข้าธนาคาร อ.แม่สาย และธนาคารใน จ.เชียงราย ส่วนการโอนออกพบว่า ส่วนใหญ่เป็นเวลากลางคืน จึงสืบต่อทราบว่า พระมหาปัคทวี พิมคีรี (อัคควีโร) ได้แอบลักเล่นการพนันออนไลน์ และเสียการพนันนับ 100 ล้านบาท

[![](https://www.khaosod.co.th/wpapp/uploads/2024/11/16-พระ2.jpg)](https://www.khaosod.co.th/wpapp/uploads/2024/11/16-พระ2.jpg)

หลังจากที่ได้แอบอ้างชื่อของเจ้าอาวาสวัดเวฬุวนาราม เจ้าอาวาสพร้อมกับคณะสงฆ์ภายในวัด จึงสั่งให้ออกจากวัดวันที่ 21 ต.ค.ที่ผ่านมา และให้พ้นจากการเป็นพระทันที จากนั้น ผอ.รพ.และเจ้าคณะจังหวัด จึงได้เข้าแจ้งความเอาผิด เนื่องจากเงินสมทบสร้าง รพ.เป็นเงินมาจากการบริจาคของประชาชนทั่วไป และมีญาติโยมที่ถูกหลอกเอาเงินจำนวนหลายราย

จนเจ้าหน้าที่ได้ออกหมายเรียกไปแล้ว 1 ครั้ง แต่ยังไม่ยอมมามอบตัว ซึ่งทางเจ้าพนักงานสอบสวนเห็นว่า คดีมีความเสียหายจำนวนเงินสูงเป็นหลัก 100 ล้านขึ้นไป จึงได้ขอให้ศาลออกหมายจับ เกรงว่าผู้ต้องหาจะหลบหนี หรือหลบหนีออกไปประเทศเพื่อนบ้าน จึงเร่งจับมาดำเนินคดีและขยายผลความเสียหายที่แท้จริงต่อไป

ผู้สื่อข่าวรายงานว่า อดีตพระมหาปัคทวี ตลอดที่บวชเป็นพระได้พยายามทำตัวใกล้ชิดกับหลวงพ่อเจ้าอาวาส จึงเป็นที่รู้จักของคนทั่วไป หลังจากคณะศิษยานุศิษย์ ต่างทราบเรื่อง เนื่องจากบางคนก็ถูกยืมเงินไปใช้ และบางส่วนไม่แน่ใจเงินที่ทำบุญไปกับวัด โดยผ่านไปยังทิดอามจะถึงวัดหรือเปล่า

ต่างก็รอให้ตำรวจตามจับมาดำเนินคดี พร้อมกับจะรวมตัวเข้าแจ้งความ ให้ดำเนินคดีกับมารศาสนาให้ถึงที่สุด ซึ่งมีญาติโยมได้รับความเสียหายเป็นจำนวนมาก ส่วนใหญ่จะเป็นญาติโยมจากทางไกล รวมทั้งราชการผู้ใหญ่ นายแพทย์ ที่ได้มีความศรัทธาต่อองค์เจ้าอาวาสวัดแห่งนี้ ซึ่งเป็นลูกศิษย์หลวงปู่ชอบ ฐานสโม พระกรรมฐานสายหลวงปู่มั่น ภูริทัตโต และเป็นที่เคารพและศรัทธาของคนจังหวัดเลย