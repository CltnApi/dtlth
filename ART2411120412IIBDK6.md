---
layout: post
code: "ART2411120412IIBDK6"
origin_url: "https://www.khaosod.co.th/breaking-news/news_9501168"
image: "https://github.com/user-attachments/assets/fdf0ab5a-38a7-4b83-8d55-aeb55c7155a8"
title: "'ทวี' เผยเข้มความปลอดภัย 'ทนายตั้ม' สั่งดูแลเป็นพิเศษ หลังโดนจองกฐิน"
description: "'ทวี' เผยดูแลความปลอดภัย 'ทนายตั้ม' หลังโดนจองกฐิน เร่งร่างกฎหมายผุดเรือนจำเอกชน ขังเฉพาะวันเสาร์-อาทิตย์ แต่ต้องไม่ขัดกฎหมาย ป.วิอาญา"
category: "HOT_NEWS"
language: "th"
date: 2024-11-12T04:21:32.606Z
---

# 'ทวี' เผยเข้มความปลอดภัย 'ทนายตั้ม' สั่งดูแลเป็นพิเศษ หลังโดนจองกฐิน

[!['ทวี' เผยเข้มความปลอดภัย 'ทนายตั้ม' สั่งดูแลเป็นพิเศษ หลังโดนจองกฐิน](https://www.khaosod.co.th/wpapp/uploads/2024/11/thawee.jpg "'ทวี' เผยเข้มความปลอดภัย 'ทนายตั้ม' สั่งดูแลเป็นพิเศษ หลังโดนจองกฐิน")](https://www.khaosod.co.th/wpapp/uploads/2024/11/thawee.jpg)

**‘ทวี’ เผยดูแลความปลอดภัย ‘ทนายตั้ม’ หลังโดนจองกฐิน เร่งร่างกฎหมายผุดเรือนจำเอกชน ขังเฉพาะวันเสาร์-อาทิตย์ แต่ต้องไม่ขัดกฎหมาย ป.วิอาญา**

เมื่อวันที่ 12 พ.ย.67 ที่ทำเนียบรัฐบาล พ.ต.อ.ทวี สอดส่อง รมว.ยุติธรรม (ยธ.) กล่าวถึงการแก้ไขปัญหาลดความแออัดภายในเรือนจำว่า ถือเป็นปัญหาใหญ่และทางคณะกรรมการราชทัณฑ์มีการจำแนกผู้ต้องขัง ที่มีคดีอยู่ระหว่างการพิจารณา ซึ่งมีจำนวนมาก ออกจากนักโทษที่คดีสิ้นสุดแล้ว ก็จะสามารถลดความแออัดได้

[![](https://www.khaosod.co.th/wpapp/uploads/2024/11/S__13140009_0-696x413.jpg)](https://www.khaosod.co.th/wpapp/uploads/2024/11/S__13140009_0.jpg)

นอกจากนี้ จะต้องบริหารโทษ เช่น คนป่วยหนัก คนท้อง ทั้งนี้ในอนาคต จะร่างกฎหมาย ซึ่งอาจจะมีเรือนจำของเอกชนหรือบางคนขังเฉพาะวันเสาร์วันอาทิตย์ เช่น เด็กที่จะต้องเรียนหนังสือ คนที่จะต้องเลี้ยงดูลูก ซึ่งต้องไม่ขัดกับกฎหมาย ป. วิอาญา

[![](https://www.khaosod.co.th/wpapp/uploads/2024/11/S__588611593-1-696x464.jpg)](https://www.khaosod.co.th/wpapp/uploads/2024/11/S__588611593-1.jpg)

เมื่อถามถึงความปลอดภัยภายในเรือนจำ หลังมีนักโทษถูกแทงเสียชีวิต รวมถึงกรณีนายษิทรา เบี้ยบังเกิด หรือ ทนายตั้ม ที่อาจถูกจองกฐิน พ.ต.อ.ทวี กล่าวว่า มีการรายงานและการดูแล ผู้คุมหรือพัศดีทำงานหนัก ซึ่งเป็นเรื่องที่มีความละเอียดอ่อน

ทั้งนี้ ผู้คุมทราบว่ามีความขัดแย้งกันหรือความไม่ไว้วางใจกัน ก็ต้องไปดูว่าทำอย่างไรไม่ให้เกิดความขัดแย้ง แต่ต้องยอมรับว่าเรามีคนน้อย ก็พยายามหาอาสาสมัครคุมประพฤติ เช่น ทหาร กำลังหาช่องทางอยู่

พ.ต.อ.ทวี กล่าวต่อว่า ส่วนกรณีของทนายตั้ม ได้พูดคุยกับผู้บัญชาการเรือนจำ ซึ่งทำหน้าที่รักษาการอยู่ในปัจจุบัน เขาก็ดูแลเป็นพิเศษอยู่แล้ว เพราะเรื่องต่างๆ แม้เราไม่ได้เข้าไปยุ่งเกี่ยว หากมีเหตุการณ์ไม่ดีก็จะกระทบภาพลักษณ์