---
layout: post
code: "ART2411282321GZ0ZGW"
origin_url: "https://www.khaosod.co.th/entertainment/news_9526404"
image: "https://github.com/user-attachments/assets/7ed3dfc1-3233-4930-b4b7-d73f5b3fde79"
title: "โต๋ ศักดิ์สิทธิ์ ตอบแล้ว ไบรท์ ภรรยาตั้งท้องหรือยัง ขอบคุณทุกคนที่ช่วยตั้งชื่อ"
description: "โต๋ ศักดิ์สิทธิ์ ตอบแล้ว ไบรท์ ภรรยาตั้งท้องหรือยัง ขอบคุณทุกคนที่ช่วยกันตั้งชื่อ พร้อมเผยที่มาแคปชั่น “น้องปารีส 2024” ลั่นจะไม่ทำให้ทุกท่านผิดหวัง"
category: "ENTERTAINMENT"
language: "th"
date: 2024-11-28T23:30:58.361Z
---

# โต๋ ศักดิ์สิทธิ์ ตอบแล้ว ไบรท์ ภรรยาตั้งท้องหรือยัง ขอบคุณทุกคนที่ช่วยตั้งชื่อ

[![โต๋ ศักดิ์สิทธิ์ ตอบแล้ว ไบรท์ ภรรยาตั้งท้องหรือยัง ขอบคุณทุกคนที่ช่วยตั้งชื่อ](https://www.khaosod.co.th/wpapp/uploads/2024/11/torbrightfambaby2911679998.jpg "โต๋ ศักดิ์สิทธิ์ ตอบแล้ว ไบรท์ ภรรยาตั้งท้องหรือยัง ขอบคุณทุกคนที่ช่วยตั้งชื่อ")](https://www.khaosod.co.th/wpapp/uploads/2024/11/torbrightfambaby2911679998.jpg)

โต๋ ศักดิ์สิทธิ์ ตอบแล้ว ไบรท์ ภรรยาตั้งท้องหรือยัง ขอบคุณทุกคนที่ช่วยกันตั้งชื่อ พร้อมเผยที่มาแคปชั่น “น้องปารีส 2024” ลั่นจะไม่ทำให้ทุกท่านผิดหวัง

หลังจากที่ โต๋ ศักดิ์สิทธิ์ และ ไบรท์ พิชญทัฬห์ ได้เดินทางไปเยี่ยมพี่สาวและหลานที่ประเทศฝรั่งเศส พร้อมโพสต์แคปชั่นที่ทำเอาชาวเน็ตฮือฮา เพราะหนุ่มโต๋ได้เขียนแคปชั่นไว้ว่า “น้องปารีส 2024” งานนี้ทำเอาสงสัยว่าทั้งคู่กำลังจะมีข่าวดีรึเปล่า?

ล่าสุดวันที่ 28 พ.ย. โต๋ ศักดิ์สิทธิ์ได้มาร่วมงาน “EM DISTRICT 1st Anniversary World Celebration” ณ บริเวณลาน Quartier Parc ศูนย์การค้าเอ็มควอเทียร์ พร้อมให้สัมภาษณ์ถึงประเด็นดังกล่าวว่าตอนนี้ยังไม่มี แต่ถามว่าอยากมีไหม ก็ตอบเลยว่าอยาก ขอบคุณทุกคนที่เป็นกำลังใจให้ และเผยสาเหตุว่าทำไมถึงเขียนแคปชั่นว่าน้องปารีส

_**เรื่องราวที่เขาเล่าๆ กันว่ามีน้องจริงไหม?**_  
“ถามว่าอยากมีไหมผมอยากมีนะ ผมแค่รู้สึกว่าแค่เราอยู่กับหลานก็มีความสุขมากๆ แล้ว แต่ด้วยเวลาของเราทั้งคู่ที่เราทำงานเนาะ ก็อยากมีครับ ถามว่าตอนนี้มีรึยัง ก็ยังไม่ได้มีนะครับ ถามว่าอยากมีมั้ย อยากครับ ถามว่าเมื่อไหร่ถ้าเกิดมีจะบอกไหม บอกแน่นอนครับ อยากประกาศจะแย่ครับ ทางนี้ก็อยากจะบอกเหมือนกันว่ามี เพราะแค่เล่นกับหลานก็มีความสุขมากๆ แล้ว แต่เวลาอะไรต่างๆ ของเรามันค่อนข้างจะยุ่งมากๆ”

[![](https://www.khaosod.co.th/wpapp/uploads/2024/11/torbrightfambaby29116711.jpg)](https://www.khaosod.co.th/wpapp/uploads/2024/11/torbrightfambaby29116711.jpg)

ADVERTISEMENT

_**หลายๆ คนสะดุดกับแคปชั่น “น้องปารีส”?**_  
“ขอบคุณทุกคนมากๆ เลย เชื่อไหมครับผมยังไม่ทันได้ขึ้นเครื่องเลย ลงจากรถถึงสนามบินปุ๊บคนที่มาต้อนรับผมบอกว่ายินดีด้วยนะครับมีลูกแล้ว คือทุกคนลุ้น แล้วทุกคนบอกว่าน้องปารีสมาแล้วใช่ไหมครับ เรายังไม่ได้เหยียบที่ปารีสเลย เขาบอกยินดีแล้ว ผมก็ขอบคุณทุกคนมากๆ ที่เป็นกำลังใจให้ และช่วยกันตั้งชื่อ ขอบคุณที่เอ็นดูและติดตามครอบครัวของเรา อยากให้ทุกคนได้เห็นน้องปารีส เราก็อยากมี ก็เดี๋ยวรอดูกัน ถ้ามีแล้วผมบอกแน่นอน”

_**แล้วทำไมถึงโพสต์ว่าน้องปารีส?**_  
“เพราะหนึ่งพันกว่าคอมเมนต์มีแต่ชื่อน้องปารีส เราก็เลยไปที่ปารีสและสวัสดีน้องปารีสเลย ก็เรามาที่ปารีสแล้ว”

_**ปารีสมันเติมความสุขให้เรายังไงบ้าง?**_  
“การได้หยุดและใช้เวลาด้วยกันมันดีอยู่แล้วแหละ ไบรท์เองก็ทำงานหนักมากๆ ครับ แล้วก็ผมเองก็ทำงานหนักมากๆ การได้ใช้เวลาไปหยุดอยู่ก็ดีครับ เหมือนได้ไปชาร์จพลัง ไบรท์เขาก็ได้ไปเยี่ยมพี่สาวเขาด้วยครับ แล้วตัวผมเองก็ไปอยู่เฉยๆ ไปใช้เวลาด้วยกัน เพราะอยู่นี่เรายุ่งมากแล้วเวลาเราสวนทางกัน”

_**ถ้าจบคอนเสิร์ตใหญ่จะมีแพลนไปเที่ยวด้วยกันอีกไหม?**_  
“สรุปจะให้เป็นชื่ออะไร กลัวว่าไปญี่ปุ่นจะกลายเป็นน้องโตเกียว แต่มันก็ไม่จำเป็นต้องไปถึงเมืองนอกมั้ย”

_**ดีใจที่ทุกคนให้กำลังใจ?**_  
“ขอบคุณที่ให้กำลังใจครับ เราก็อยากมี ไม่ใช่ไม่พยายาม ทั้งนี้ทั้งนั้นแล้วขอบคุณที่ติดตามครอบครัวเรา และช่วยกันเมนต์ไม่ว่าจะเป็นชื่อไม่ว่าจะเป็นอะไรก็ตามมันมีความน่ารัก เราอ่านเราก็ยิ้มและมีความสุขไปด้วย อยากมีไหมอยากมีครับ จะไม่ทำให้ทุกท่านผิดหวัง”

[![](https://www.khaosod.co.th/wpapp/uploads/2024/11/torbrightfambaby29116712.jpg)](https://www.khaosod.co.th/wpapp/uploads/2024/11/torbrightfambaby29116712.jpg)