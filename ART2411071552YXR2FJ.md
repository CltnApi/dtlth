---
layout: post
code: "ART2411071552YXR2FJ"
origin_url: "https://www.khaosod.co.th/special-stories/news_9495455"
image: "https://github.com/user-attachments/assets/fc89a990-6713-49c4-9a1f-fab87a79f39f"
title: "กทม. ลุยสำรวจ 'คนไร้บ้าน' ราชดำเนิน พบมากถึง 377 ราย"
description: "กทม. ลุยสำรวจ 'คนไร้บ้าน' ราชดำเนิน พบมากถึง 377 ราย ให้เจ้าหน้าที่บันทึกประวัติ เก็บข้อมูล ส่งเสริมการเข้าถึงสิทธิสวัสดิการด้านต่าง ๆ รวมถึงการฝึกอาชีพ"
category: "SPECIAL_STORIES"
language: "th"
date: 2024-11-07T15:56:30.400Z
---

# กทม. ลุยสำรวจ 'คนไร้บ้าน' ราชดำเนิน พบมากถึง 377 ราย

[![กทม. ลุยสำรวจ 'คนไร้บ้าน' ราชดำเนิน พบมากถึง 377 ราย](https://www.khaosod.co.th/wpapp/uploads/2024/11/homeless.jpg "กทม. ลุยสำรวจ 'คนไร้บ้าน' ราชดำเนิน พบมากถึง 377 ราย")](https://www.khaosod.co.th/wpapp/uploads/2024/11/homeless.jpg)

**กทม. ลุยสำรวจ ‘คนไร้บ้าน’ ราชดำเนิน พบมากถึง 377 ราย ให้เจ้าหน้าที่บันทึกประวัติ เก็บข้อมูล ส่งเสริมการเข้าถึงสิทธิสวัสดิการด้านต่าง ๆ รวมถึงการฝึกอาชีพ**

ที่ห้องรัตนโกสินทร์ ศาลาว่าการกรุงเทพมหานคร เสาชิงช้า เขตพระนคร กรุงเทพฯ นายจักกพันธุ์ ผิวงาม รองผู้ว่าฯกทม. เป็นประธานการประชุมหัวหน้าหน่วยงานของกรุงเทพมหานคร ครั้งที่ 11/2567 พร้อมด้วย พญ.วันทนีย์ วัฒนะ ปลัดกรุงเทพมหานคร, นายต่อศักดิ์ โชติมงคล ประธานที่ปรึกษาของผู้ว่าราชการกรุงเทพมหานคร และผู้บริหารกรุงเทพมหานคร ร่วมประชุม

ที่ประชุมได้รายงานผลการแจงนับคนไร้บ้าน แนวทางการจัดทำสำมะโนคนไร้บ้าน การส่งต่อและมาตรการการจัดระเบียบพื้นที่ว่า ข้อมูลการรับเรื่องร้องเรียนเกี่ยวกับคนไร้บ้านผ่านระบบ Traffy Fondue ระหว่างวันที่ 1 ก.ย. – 22 ต.ค. 67 กลุ่มเขตกรุงเทพกลาง 172 เรื่อง กรุงเทพเหนือ 83 เรื่อง กรุงเทพใต้ 214 เรื่อง กรุงเทพตะวันออก 45 เรื่อง กรุงธนเหนือ 56 เรื่อง กรุงธนใต้ 30 เรื่อง รวมทั้ง 6 กลุ่มเขต 600 เรื่อง

โดย 5 อันดับเขตแรก ที่พบคนไร้บ้านมากที่สุด ได้แก่

1\. เขตพระนคร 117 ราย  
2\. พญาไท 24 ราย  
3\. บางรัก 19 ราย  
4\. คลองเตย 16 ราย  
5\. ดอนเมือง 16 ราย

ส่วนเขตที่ไม่พบคนไร้บ้านเลย 7 เขต ได้แก่ เขตลาดกระบัง หนองแขม จอมทอง หนองจอก พระโขนง ทวีวัฒนา และ สะพานสูง

โดยวันที่ 25 ต.ค. ที่ผ่านมา สำนักเทศกิจและสำนักพัฒนาสังคม ลงพื้นที่สำรวจและนับจำนวนคนไร้บ้าน ณ บริเวณ 2 ฝั่งของถนนราชดำเนินและบริเวณตรอกสาเก เขตพระนคร ผลการสำรวจพบคนไร้บ้านรวม 377 คน แบ่งเป็น ชาย 303 คน หญิง 74 คน

สำนักพัฒนาสังคมได้เปิดจุดบริการสวัสดิการสังคม (Drop in) ในการคัดกรองให้คำปรึกษา บันทึกประวัติ เก็บข้อมูล ส่งเสริมการเข้าถึงสิทธิสวัสดิการด้านต่าง ๆ ส่งเสริมการฝึกอาชีพ ร่วมกับหน่วยงานที่เกี่ยวข้อง อาทิ สำนักอนามัย สำนักสิ่งแวดล้อม สำนักงานเขตพระนคร สำนักงานหลักประกันสุขภาพแห่งชาติ (สปสช.) และสภากาชาดไทย บริเวณใต้สะพานสมเด็จพระปิ่นเกล้า เขตพระนคร ทุกวันศุกร์ เวลา 10.00 น.

พร้อมกันนี้ นายศานนท์ หวังสร้างบุญ รองผู้ว่าฯกทม. ได้กำชับให้สำนักพัฒนาสังคมและหน่วยงานที่เกี่ยวข้องทำเรื่องจุด Drop in อย่างต่อเนื่องและจริงจัง และจัดระเบียบการแจกอาหารตามจุดที่มีการแจกในปริมาณมาก เช่น บริเวณถนนราชดำเนิน หัวลำโพง พร้อมกำชับให้มีการแจกอาหารในจุดที่กำหนด เพื่อความเป็นระเบียบเรียบร้อย