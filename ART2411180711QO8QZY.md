---
layout: post
code: "ART2411180711QO8QZY"
origin_url: "https://www.khaosod.co.th/breaking-news/news_9510320"
image: "https://github.com/user-attachments/assets/e2d4b018-dbdb-48f1-b80e-eb445f97489e"
title: "ตำรวจ ขอเวลา10วัน คดี \"ฟิล์ม-กฤษอนงค์\" ส่วนนักการเมือง ส. พบเส้นทางเงินอีก 10 ล้าน"
description: "ตำรวจ ขอเวลา10วัน คดี \"ฟิล์ม-กฤษอนงค์\" ปมเรียกเงินดิไอคอน 20 ล้านบาท ส่วนนักการเมือง ส. พบเส้นทางเงินอีก 10 ล้านบาท จากบัญชีแม่"
category: "HOT_NEWS"
language: "th"
date: 2024-11-18T07:17:08.140Z
---

# ตำรวจ ขอเวลา10วัน คดี "ฟิล์ม-กฤษอนงค์" ส่วนนักการเมือง ส. พบเส้นทางเงินอีก 10 ล้าน

[![ตำรวจ ขอเวลา10วัน คดี "ฟิล์ม-กฤษอนงค์" ส่วนนักการเมือง ส. พบเส้นทางเงินอีก 10 ล้าน](https://www.khaosod.co.th/wpapp/uploads/2024/11/police-12.jpg "ตำรวจ ขอเวลา10วัน คดี "ฟิล์ม-กฤษอนงค์" ส่วนนักการเมือง ส. พบเส้นทางเงินอีก 10 ล้าน")](https://www.khaosod.co.th/wpapp/uploads/2024/11/police-12.jpg)

**ตำรวจ ขอเวลา10วัน คดี “ฟิล์ม-กฤษอนงค์” ปมเรียกเงินดิไอคอน 20 ล้านบาท ส่วนนักการเมือง ส. พบเส้นทางเงินอีก 10 ล้านบาท จากบัญชีแม่**

เมื่อเวลา 11.30 น. วันที่ 18 พ.ย. 2567 ที่กองบังคับการปราบปรามการทุจริตและประพฤติมิชอบ (บก.ปปป.) **พล.ต.ต.จรูญเกียรติ ปานแก้ว** รอง ผบช.ก. และพ.ต.อ.เอนก เตาสุภาพ รอง ผบก.ป. พร้อมเจ้าหน้าที่ที่เกี่ยวข้องเข้าประชุมติดตามหารือ 6 เรื่อง

**พล.ต.ต.จรูญเกียรติ** เปิดเผยว่า วันนี้มีการประชุม 6 เรื่อง ประกอบด้วยเรื่องของ น.ส.กฤษอนงค์ สุวรรณวงศ์ 4 เรื่อง คือการเรียกรับ 300,000 บาท กับ 450,000 บาท จนถูกออกหมายจับไปแล้ว, เรื่องที่ 2 เป็นเรื่องของนายภูดิท กำเนิดพลอย หรือหนุ่ม กรรชัย ที่แจ้งความข้อหาหมิ่นประมาททั้งกับ น.ส.กฤษอนงค์ และนายรัฐภูมิ โตคงทรัพย์ หรือฟิล์ม

[![](https://www.khaosod.co.th/wpapp/uploads/2024/11/S__396951555_0.jpg)](https://www.khaosod.co.th/wpapp/uploads/2024/11/S__396951555_0.jpg)

**พล.ต.ต.จรูญเกียรติ** กล่าวต่อว่า เรื่องที่ 3 เป็นเรื่องของน.ส.จิราพร สินธุไพร รัฐมนตรีประจำสำนักนายกรัฐมนตรีที่แจ้งความเอาผิด น.ส.กฤษอนงค์ ในเรื่องหมิ่นประมาท และเรื่องที่ 4 เป็นเรื่องที่น.ส.กฤษอนงค์ และฟิล์ม รัฐภูมิ มีการเรียกรับเงินจากนายวรัตน์พล วรัทย์วรกุล หรือบอสพอล กับน.ส.ปัญจรัศม์ กนกรักษ์ธนพร หรือบอสปัน จำนวนเงิน 20 ล้าน ซึ่งในคดีนี้ผู้เสียหายจะมอบอำนาจให้ทนายความเดินทางมาแจ้งความในวันพรุ่งนี้(19 พ.ย.)

**พล.ต.ต.จรูญเกียรติ** กล่าวอีกว่า เรื่องที่ 5 เป็นเรื่องของนายเอกภพ เหลืองประเสริฐ หรือ เอก สายไหมต้องรอด ในเรื่องนี้มีความคืบหน้าไปแล้วประมาณแล้ว 80-90% ถ้าไม่ติดปัญหาอะไร จะมีความชัดเจนภายในสัปดาห์นี้ ทั้งนี้ขอให้ทางพนักงานสอบสวนเป็นผู้พิจารณาทุกอย่าง ส่วนตัวพยานจะโดนด้วยหรือไม่ และจะเข้าข่ายในเรื่องอะไรบ้างนั้น ให้ทางพนักงานสอบสวนเป็นผู้พิจารณา

**พล.ต.ต.จรูญเกียรติ** กล่าวต่อว่า ทั้งนี้ จะต้องมีการหารือร่วมกับ พล.ต.ต.สุวัฒน์ แสงนุ่ม รอง ผบช.ก. ก่อนว่าเนื้อหาในสำนวนมีอะไรขาดตกบกพร่องบ้างหรือไม่ แต่ยืนยันว่าจะมีการดำเนินตามขั้นตอนของกฎหมายอย่างแน่นอน เนื่องจากสร้างความตื่นตระหนกให้แก่สังคม

**พล.ต.ต.จรูญเกียรติ** กล่าวอีกว่า เรื่องที่ 6 เรื่องของนาย ส.เสือ ซึ่งได้ข้อมูลใหม่ เป็นการโอนเงินจากบัญชีแม่ของนาย ส.เสือ ไปถึงตัวของนาย ส.เสือ กว่า 10 ล้านบาท ตั้งแต่ปี 64-67 ตอนนี้กำลังอยู่ระหว่างการตรวจสอบ หากถ้าไม่มีผู้ร้องทุกข์แจ้งความก็อาจจะดำเนินการได้ในฐานะที่นาย ส.เสือ เป็นเจ้าหน้าที่รัฐในช่วงระยะเวลาหนึ่ง ก็จะเข้าข่ายความผิดคดีอาญาทุจริต

**พล.ต.ต.จรูญเกียรติ** กล่าวต่อว่า จะต้องมีการนำไทม์ไลน์ของการโอนเงินและระยะเวลาในการรับตำแหน่งมาตรวจสอบอีกครั้ง จึงต้องขอเวลาให้เจ้าหน้าที่ตำรวจได้ทำงานในส่วนนี้ หากผลสรุปแล้วไม่สามารถดำเนินคดีได้ก็จะเขียนเป็นรายงานสืบสวนส่งให้ทางกรมสอบสวนคดีพิเศษ(DSI) ดำเนินคดีข้อหาฟอกเงิน

ด้าน พ.ต.อ.เอนก กล่าวว่า ในส่วนคดีของฟิล์ม และน.ส.กฤษอนงค์ กับเคสอื่นของน.ส.กฤษอนงค์ ขอเวลาทำงาน 10 วัน เพราะต้องมีการเก็บพยาน และสอบปากคำพยานและบุคคลที่เกี่ยวข้องเพิ่มเติมอีกหลายปาก โดยในส่วนที่เป็นคดีของบอสดิไอคอนนั้น หากมีใบมอบอำนาจมาแจ้งความก็สามารถดำเนินการได้เลย

พ.ต.อ.เอนก กล่าวต่อว่า ในส่วนนี้หากแจ้งความ อาจจะเป็นในส่วนของนิติบุคคลในนามบริษัท ดิไอคอน กรุ๊ป ซึ่งต้องมาถอดคลิปเสียง แล้วต้องมาพิจารณา หากพบว่าเป็นการหลอกให้โอนเงิน 20 ล้านบาท ก็จะเข้าข่ายข้อหาพยายามฉ้อโกง แต่หากพบว่ามีการพูดข่มขู่ก็จะเข้าข่ายข้อหากรรโชกทรัพย์ ส่วนจะเป็นหมายเรียกหรือหมายจับต้องอยู่ในดุลพินิจการพิจารณาอีกครั้ง