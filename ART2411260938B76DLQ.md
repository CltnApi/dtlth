---
layout: post
code: "ART2411260938B76DLQ"
origin_url: "https://www.khaosod.co.th/sports/news_9522179"
image: "https://github.com/user-attachments/assets/6d63a29c-65ed-41e9-b351-ebc56c138bcb"
title: "แบงค็อก พร้อมดวลแทมปิเนส - โค้ชแบนประกาศคว้าสามแต้มจากทีมสิงคโปร์"
description: "แบงค็อก ยูไนเต็ด ตัวแทนจากไทยลีก ยืนยันพร้อมลงสนามดวลแทมปิเนส โรเวอร์ส ในแชมเปียนส์ลีก ทู ด้าน โค้ชแบน ประกาศกร้าวเก็บสามคะแนนเต็มจากสิงคโปร์"
category: "SPORTS"
language: "th"
date: 2024-11-26T17:07:30.262Z
---

# แบงค็อก พร้อมดวลแทมปิเนส - โค้ชแบนประกาศคว้าสามแต้มจากทีมสิงคโปร์

[![แบงค็อก พร้อมดวลแทมปิเนส - โค้ชแบนประกาศคว้าสามแต้มจากทีมสิงคโปร์](https://www.khaosod.co.th/wpapp/uploads/2024/11/Bangkok-5.jpg "แบงค็อก พร้อมดวลแทมปิเนส - โค้ชแบนประกาศคว้าสามแต้มจากทีมสิงคโปร์")](https://www.khaosod.co.th/wpapp/uploads/2024/11/Bangkok-5.jpg)

แบงค็อก ยูไนเต็ด ตัวแทนจากไทยลีก ยืนยันพร้อมลงสนามดวลแทมปิเนส โรเวอร์ส ในแชมเปียนส์ลีก ทู ด้าน โค้ชแบน ประกาศกร้าวเก็บสามคะแนนเต็มจากสิงคโปร์

เมื่อ 26 พ.ย. ที่ห้องแถลงข่าวโรงแรมแกรนด์ เมอร์เคียว ร็อกซี ประเทศสิงคโปร์ “โค้ชแบน” ธชตวัน ศรีปาน และ ริไชโร ซิฟโควิช ในฐานะตัวแทนของสโมสรทรู แบงค็อก ยูไนเต็ด เข้าร่วมแถลงข่าวก่อนเกมการแข่งขัน ฟุตบอลเอเอฟซี แชมเปียนส์ ลีก ทู 2024-25 รอบแบ่งกลุ่ม ของกลุ่มจี นัดที่ห้า พบกับ เทมปิเนส โรเวอร์ส ตัวแทนจากสิงคโปร์ วันที่ 27 พ.ย. ที่จาลัน เบซาร์

โดย “โค้ชแบน” ธชตวัน ศรีปาน กล่าวว่า “ยินดีมากๆ ที่กลับมาอีกครั้ง หลังจากปีที่แล้วเรามาเยือน ตอนนี้ทีมเราอยู่ในสถานการณ์ที่ดี เป็นทีมนำของตารางอยู่ ทุกคนในทีมต่างรู้ดีว่าการที่สามารถเก็บชัยชนะได้จะการันตีการเข้ารอบ เพราะฉะนั้นเป้าหมายเดียวของทีมเราคือมาชนะที่นี่ให้ได้ และรักษาจ่าฝูงของกลุ่มต่อไป”

“การแพ้ให้กับเมืองทองในลีกที่ผ่านมา เป็นเกมหนึ่งที่เกิดขึ้นได้ทุกสถานการณ์ของทุกทีมอยู่แล้ว ทุกทีมมีช่วงเวลาที่อาจจะสะดุดบ้าง เป็นเกมที่เราแพ้ แต่ทีมของเราไม่เสียความมั่นใจไป การมาที่นี่เราจะเล่นในแบบของเรา เล่นในวิธีการของเรา เอาชนะและเก็บสามเเต้มให้ได้ ส่วนเรื่องร่างกายไม่มีปัญหาสำหรับการฟื้นฟู นักเตะทุกคนมีความพร้อม ความฟิตที่ดีอยู่เเล้ว”

ทางด้าน ริไชโร ซิฟโควิช กองหน้าชาวดัตช์ของแข้งเทพ กล่าวไว้ว่า “ดีใจมากๆ ที่กลับมาที่ประเทศสิงคโปร์อีกครั้งหนึ่ง สิงคโปร์เป็นประเทศที่ดี ฟุตบอลของที่นี่เป็นมืออาชีพ ไม่มีข้อเสียอะไรให้พูดถึง ดีใจที่กลับมา และหวังว่าจะชนะเทมปิเนส โรเวอร์ส คว้าสามเเต้มกลับประเทศไทย”

“เทมปิเนส โรเวอร์ส เป็นทีมที่ดี เป็นทีมที่เล่นกับบอลได้ดี คอนโทรลบอลได้ดี สามารถยิงประตูได้ค่อนข้างเยอะ เราเจอพวกเขามาแล้วที่ทรู สเตเดียม เพราะฉะนั้นเราเองต้องพยายามครอบครองบอลด้วยความสามารถที่เรามี ต้องครอบครองบอลให้เหนือกว่า ยิงประตูให้มากกว่า และเราจะสามารถเก็บสามเเต้มจากเทมปิเนสมาได้”

สำหรับ “แข้งเทพ” ทรู แบงค็อก ยูไนเต็ด จะทำการแข่งขันฟุตบอล เอเอฟซี แชมเปียนส์ ลีก ทู 2024-25 พบกับ เทมปิเนส โรเวอร์ส ในรอบแบ่งกลุ่ม กลุ่มจี นัดที่ห้า วันที่ 27 พ.ย. เวลา 19.00 น. (ตามเวลาประเทศไทย) ที่สนามจาลัน เบซาร์ ถ่ายทอดสดทาง BG Sports