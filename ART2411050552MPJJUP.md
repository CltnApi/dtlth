---
layout: post
code: "ART2411050552MPJJUP"
origin_url: "https://www.khaosod.co.th/sports/news_9490762"
image: "https://github.com/user-attachments/assets/2c96e99e-f8e3-415f-8e2e-6186d7551b42"
title: "ชาบี อลอนโซ เปิดใจครั้งแรกประเด็นปัดคุมทัพ ลิเวอร์พูล อดีตสโมสรเก่า"
description: "ชาบี อลอนโซ ผู้จัดการทีม ไบเออร์ เลเวอร์คูเซน ออกมาเปิดใจถึงประเด็นที่เจ้าตัวปฏิเสธที่จะเข้ามาคุมทัพ ลิเวอร์พูล อดีตต้นสังกัดเมื่อช่วงซัมเมอร์ที่ผ่านมา"
category: "SPORTS"
language: "th"
date: 2024-11-05T05:59:57.240Z
---

# ชาบี อลอนโซ เปิดใจครั้งแรกประเด็นปัดคุมทัพ ลิเวอร์พูล อดีตสโมสรเก่า

[![ชาบี อลอนโซ เปิดใจครั้งแรกประเด็นปัดคุมทัพ ลิเวอร์พูล อดีตสโมสรเก่า](https://www.khaosod.co.th/wpapp/uploads/2024/11/alonso-liverpool-764.jpg "ชาบี อลอนโซ เปิดใจครั้งแรกประเด็นปัดคุมทัพ ลิเวอร์พูล อดีตสโมสรเก่า")](https://www.khaosod.co.th/wpapp/uploads/2024/11/alonso-liverpool-764.jpg)

**ชาบี อลอนโซ ผู้จัดการทีม ไบเออร์ เลเวอร์คูเซน ออกมาเปิดใจถึงประเด็นที่เจ้าตัวปฏิเสธที่จะเข้ามาคุมทัพ ลิเวอร์พูล อดีตต้นสังกัดเมื่อช่วงซัมเมอร์ที่ผ่านมา**

สำหรับ อลอนโซ ถูกวางเป็นตัวเต็งในการเข้ามาทำหน้าที่เป็นกุนซือใหม่ของ ลิเวอร์พูล แทนที่ เจอร์เกน คล็อปป์ ซึ่งจะอำลาตำแหน่งเมื่อช่วงซัมเมอร์ที่ผ่านมา หลังเจ้าตัวพา เลเวอร์คูเซน ทำผลงานได้อย่างโดดเด่นด้วยการคว้าแชมป์บุนเดสลีกา เยอรมัน และแชมป์เดเอฟเบ โพคาล แบบไร้พ่ายเมื่อซีซั่นก่อน

อย่างไรก็ตามสุดท้ายแล้วเฮดโค้ชวัย 42 ปีเลือกที่จะอยู่คุมทัพ “ห้างขายยา” ต่อไปในฤดูกาลนี้ ขณะที่ ลิเวอร์พูล ก็ไปดึง อาร์เนอ ชล็อต จาก เฟเยนูร์ด มาเป็นเฮดโค้ชคนใหม่

Bayer Leverkusen’s manager Xabi Alonso attends a press conference at Anfield, Liverpool, Monday, Nov. 4, 2024. (Peter Byrne/PA via AP)



ล่าสุดก่อนเกมที่ เลเวอร์คูเซน จะบุกเยือน ลิเวอร์พูล อดีตทีมเก่าในเกมยูฟ่า แชมเปียนส์ ลีก รอบลีก ที่สนาม แอนฟิลด์ วันที่ 5 พ.ย. ซึ่งมีผู้สื่อข่าวได้พูดถึงเรื่องที่เหตุผลที่ว่าทำไมเขาไม่มาคุม “หงส์แดง” ซึ่งเจ้าตัวระบุว่า

“มาพูดถึงเกมกันดีกว่า มันน่าสนใจกว่าอนาคตของผม เรามาพูดถึงนักเตะที่ยอดเยี่ยมของทั้งสองฝ่าย นั่นคือสิ่งที่อยู่ในความคิดของผม

“สำหรับเราแล้ว การมาที่นี่ถือเป็นความท้าทายครั้งใหญ่ ลิเวอร์พูล เป็นหนึ่งในทีมที่ดีที่สุดในยุโรปในเวลานี้ พวกเขามีทีมที่ดี มีโค้ชที่ดี ที่แอนฟิลด์ ถือเป็นความท้าทายครั้งใหญ่ เราตั้งตารอที่จะเจอกับมัน มาดูกันว่าจะเกิดอะไรขึ้น”

นอกจากนั้นแล้วมีผู้สื่อข่าวถามว่า อลอนโซ คาดหวังจะได้รับการร้องเพลงชื่อตัวเองจากแฟนบอลใน แอนฟิลด์ หรือไม่ ซึ่งเจ้าตัวตอบว่า “เราคงต้องรอดูกัน ผมจะบอกคุณหลังจบเกมว่าผมรู้สึกอย่างไร จะมีช่วงเวลาสำหรับทุกอย่าง แต่สิ่งสำคัญไม่ใช่ผม แต่เป็นนักเตะต่างหาก ว่าเราจัดการกับอารมณ์ความรู้สึกที่มีในสนามแห่งนี้อย่างไร”

ทั้งนี้ อลอนโซ เคยค้าแข้งกับ ลิเวอร์พูล ระหว่างปี 2004–2009 พร้อมมีส่วนพาทีมคว้าแชมป์ยูฟ่า แชมเปียนส์ ลีก, ยูฟ่า ซูเปอร์ คัพ และเอฟเอ คัพ มาครองอย่างละสมัย