---
layout: post
code: "ART2411040822AMNX88"
origin_url: "https://www.khaosod.co.th/special-stories/news_9489587"
image: "https://github.com/user-attachments/assets/2dd3bcdc-9a10-4c96-83a3-8411425631bb"
title: "หมอดูฮวงจุ้ยดัง แจงปมคนสูญ 66 ล้าน สิงห์ลงเรือมาจากจีน กรรชัย ขอตามไปจีน"
description: "อาจารย์อ๊อด หมอดูฮวงจุ้ยดัง แจงปมผู้เสียหายสูญ 66 ล้าน เผยสิงห์กำลังส่งลงเรือจากจีน กรรชัย ขอส่งทีมงานตามไปตรวจสอบที่เมืองจีนเลยได้มั้ย"
category: "SPECIAL_STORIES"
language: "th"
date: 2024-11-04T08:27:44.388Z
---

# หมอดูฮวงจุ้ยดัง แจงปมคนสูญ 66 ล้าน สิงห์ลงเรือมาจากจีน กรรชัย ขอตามไปจีน

[![หมอดูฮวงจุ้ยดัง แจงปมคนสูญ 66 ล้าน สิงห์ลงเรือมาจากจีน กรรชัย ขอตามไปจีน](https://www.khaosod.co.th/wpapp/uploads/2024/11/ajtanawankanchai411679998.jpg "หมอดูฮวงจุ้ยดัง แจงปมคนสูญ 66 ล้าน สิงห์ลงเรือมาจากจีน กรรชัย ขอตามไปจีน")](https://www.khaosod.co.th/wpapp/uploads/2024/11/ajtanawankanchai411679998.jpg)

อาจารย์อ๊อด หมอดูฮวงจุ้ยดัง แจงปมผู้เสียหายสูญ 66 ล้าน เผยสิงห์กำลังส่งลงเรือจากจีน กรรชัย ขอส่งทีมงานตามไปตรวจสอบที่เมืองจีนเลยได้มั้ย

รายการโหนกระแส วันที่ 4 พ.ย.67 หนุ่ม กรรชัย พูดคุยกับผู้เสียหายจากกรณีประเด็นร้อนเรื่องใหม่ในโลกออนไลน์ หลังเพจ “บิ๊กเกรียน” ออกมาแฉ หมอดูฮวงจุ้ยชื่อดัง หลอกทำพิธี พูดจาหว่านล้อมให้โรยพระผง กระดูกผีรอบบ้านเสริมมงคล หลุมละ 1 ล้านกว่าบาท ซึ่งทำ 4 ทิศ รวมกว่า 4 ล้านบาท

โดยมีคลิปของผู้เสียหาย ที่ออกมาบอกว่า ตนอายุตั้งขนาดนี้แล้ว แต่มาถูกหมอดูอายุรุ่นลูกรุ่นหลานหลอก เขาหลอกคนแก่อย่างตนได้ยังไง คำพูดเขาหว่านล้อมมาก

_สุดท้ายสูญเงินรวมกว่า 66 ล้านบาท แถมยังมีการขอยืมเงินอีก_ พอผู้เสียหายไม่ให้หมอดูก็เกรี้ยวกราด จนทำให้ชาวเน็ตต่างรอชมอักษรย่อหมอดูคนดัง และแห่คอมเมนต์เดากันไปต่างๆ นานา

โดยในรายการ อาจารย์ธนวันต์ หรือ ตี่ลี่ ฮวงจุ้ย ศาสตร์ที่ช่วยพลิกชีวิตคุณ หมอดูฮวงจุ้ยชื่อดังที่ถูกพาดพิง โฟนอินมาชี้แจงในรายการ ยืนยันตัวเองไม่ใช่ซินแส ให้เรียก อาจารย์อ๊อด

เมื่อถามว่าสิงห์และกิเลน ที่ผู้เสียหายทุกคนเขาโอนเงินไปหมดแล้ว ตอนนี้สิงห์ที่ว่านี้อยู่ไหน มีหรือยัง ทำหรือยัง _ในตอนแรก อาจารย์บอกว่า ต้องใช้เวลาในการแกะสลักนานหลายเดือน เวลาที่เก็บเงิน คนที่พร้อมก็เก็บเงินเต็มจำนวน ใครไม่พร้อมก็เก็บแค่มัดจำ แต่เวลาสั่งต้องสั่งพร้อมกันหลายๆ ตัว ทำให้บางทีต้องรอเวลานาน_

ขณะที่ผู้เสียหาย มีแชทนำมาโชว์ว่า อาจารย์พูดว่า ถ้าโอนปุ๊บ จะส่งให้เย็นนี้เลย มีการส่งรูปเป็นรูปรถขนส่งมาให้ดูด้วย แต่พอโอนไปแล้ว กลับไม่ได้สิงห์สักที ผ่านมานานหลายเดือนแล้ว

เมื่อถามเรื่องนี้ อาจารย์บอกว่า รูปที่ส่งเป็นรูปรถบรรทุกที่จีน ที่บอกว่าจะส่ง ก็คือส่งจากโรงงานที่แกะสลักไปส่งขึ้นเรือชิปปิ้งมาที่เมืองไทย

เมื่อฟังคำตอบมาแบบนี้ ทำให้ ครูกะปิ ถึงกับถามว่า _ถ้าขอส่งทีมงานไปตรวจสอบที่เมืองจีนได้ไหม ว่ามีสิงห์จริงเปล่า ครูจะออกค่าตั๋วเครื่องบินเอง ทำให้อาจารย์ถึงกับบอกว่า มันเป็นขั้นตอนของบริษัท จะให้เข้าไปดูคงไม่ได้ แต่ส่งรูปให้ดูได้_

ที่มา โหนกระแส