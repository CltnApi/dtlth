---
layout: post
code: "ART2411290537VFH641"
origin_url: "https://www.khaosod.co.th/breaking-news/news_9526947"
image: "https://github.com/user-attachments/assets/cbf0f280-dcac-4d11-91db-1305f4316d47"
title: "นายกสมาคมวิศวกรฯ ตั้ง 4 ปม ทำ โครงถักเหล็ก ทางยกระดับ พระราม 2 ถล่ม"
description: "นายกสมาคมวิศวกรโครงสร้างแห่งประเทศไทย ตั้ง 4 ข้อสมมุติฐาน ทำโครงถักเหล็ก ทางยกระดับ ถนนพระราม 2 ถล่ม จี้หน่วยงานที่เกี่ยวข้องเข้มงวด กันเหตุซ้ำรอยในอนาคต"
category: "HOT_NEWS"
language: "th"
date: 2024-11-29T06:00:31.296Z
---

# นายกสมาคมวิศวกรฯ ตั้ง 4 ปม ทำ โครงถักเหล็ก ทางยกระดับ พระราม 2 ถล่ม

[![นายกสมาคมวิศวกรฯ ตั้ง 4 ปม ทำ โครงถักเหล็ก ทางยกระดับ พระราม 2 ถล่ม](https://www.khaosod.co.th/wpapp/uploads/2024/11/nayok-1.jpg "นายกสมาคมวิศวกรฯ ตั้ง 4 ปม ทำ โครงถักเหล็ก ทางยกระดับ พระราม 2 ถล่ม")](https://www.khaosod.co.th/wpapp/uploads/2024/11/nayok-1.jpg)

**นายกสมาคมวิศวกรโครงสร้างแห่งประเทศไทย ตั้ง 4 ข้อสมมุติฐาน ทำ โครงถักเหล็ก ทางยกระดับ ถนนพระราม 2 ถล่ม จี้หน่วยงานที่เกี่ยวข้องเข้มงวด กันเหตุซ้ำรอยในอนาคต**

กรณี โครงถักเหล็ก (Steel launching Truss) ก่อสร้างทางยกระดับบนถนนพระราม 2 ขาออกกรุงเทพฯ หมู่ที่ 4 ต.นาดี อ.เมือง จ.สมุทรสาคร พังถล่มเมื่อช่วงเช้ามืดที่ผ่านมา จนมีผู้เสียชีวิต 5 ราย เป็นคนงานไทย 2 ราย เมียนมา 3 ราย และบาดเจ็บ 9 รายนั้น

[![](https://www.khaosod.co.th/wpapp/uploads/2024/11/S__13148213_0-696x522.jpg)](https://www.khaosod.co.th/wpapp/uploads/2024/11/S__13148213_0.jpg)

ความคืบหน้า เมื่อวันที่ 29 พ.ย.67 ศ.ดร.อมร พิมานมาศ นายกสมาคมวิศวกรโครงสร้างแห่งประเทศไทย อธิบายว่า โครงสร้างเหล็กที่พังถล่มลงไปนั้น เป็นโครงถักเหล็กเลื่อน (Steel launching truss) ใช้สำหรับยกชิ้นส่วนสะพานหรือเซ็กเมนต์ ให้วางตัวในแนวเดียวกัน จากนั้นจึงยึดชิ้นส่วนเข้าด้วยกันโดยการดึงลวดอัดแรง

[![](https://www.khaosod.co.th/wpapp/uploads/2024/11/S__13148215_0-696x522.jpg)](https://www.khaosod.co.th/wpapp/uploads/2024/11/S__13148215_0.jpg)

โครงถักเหล็กที่ใช้มีลักษณะเป็นรูป 3 เหลี่ยม ใช้คู่กัน 2 ตัว เพื่อยกชิ้นส่วนสะพาน การพังถล่มคาดว่าเกิดขึ้นในขณะที่ทำการติดตั้ง segment ไม่ใช่เป็นขั้นตอนการเลื่อนโครงถักไปข้างหน้า ส่วนสาเหตุที่เกิดการพังถล่ม ขณะนี้ยังไม่สามารถระบุที่สาเหตุชัดเจนได้ เพียงแต่มีการตั้งข้อสังเกตหรือข้อสมมุติฐานที่อาจจะเป็นไปได้ โดยพิจารณาจากรูปถ่าย ภาพเคลื่อนไหว และคำบอกเล่าจากผู้เห็นเหตุการณ์ ดังนี้

[![](https://www.khaosod.co.th/wpapp/uploads/2024/11/6-2อมร-728x485-1-696x464.jpg)](https://www.khaosod.co.th/wpapp/uploads/2024/11/6-2อมร-728x485-1.jpg)

1.ตำแหน่งที่เกิดการวิบัติของโครงถักเหล็กเกิดขึ้นที่ใกล้เสา ซึ่งเป็นจุดที่มีค่าแรงเฉือนสูง และขณะที่เกิดการพังถล่มมีข้อมูลว่า ทำการยกชิ้นส่วนครบทั้งช่วงเสาและจัดแนวแล้ว แสดงให้เห็นว่าโครงถักเหล็กอยู่ในสภาวะที่รับน้ำหนักเต็มที่ ค่าแรงเฉือนที่เกิดขึ้นจึงมีค่าที่สูงจนอาจทำให้ชิ้นส่วนใดชิ้นส่วนหนึ่งของโครงถักเกิดดุ้ง หักหรือขาด แล้วทำให้โครงถักเหล็กสูญเสียกำลังจนพังลงมา

2.ท่อนเหล็ก PT bar ที่ใช้หิ้ว segment อาจเกิดการขาดหรือหลุด ทำให้น้ำหนักเสียสมดุล และทำให้เกิดการถ่ายแรงจากโครงถักหนึ่งไปยังอีกโครงถักหนึ่ง ทำให้โครงถักต้องรับน้ำหนักมากขึ้น จนเกิดการบิดตัวและพังถล่มตามมา

3.โครงเหล็กวินช์ ที่ใช้ยก segment ที่ตั้งอยู่บนโครงถักเหล็ก และสามารถเลื่อนไปมาได้มีน้ำหนักมากหลายสิบตัน อาจหลุดออกจากรางในระหว่างที่ติดตั้งชิ้นส่วนและทำให้เกิดแรงกระแทกต่อโครงถักเหล็กจนพังถล่มลงมา

4.จุดยึดหรือรอยต่อระหว่างโครงถักเหล็กโดยใช้สลักเกลียวหรือท่อนเหล็ก PT bar มีการใช้วัสดุที่ได้คุณภาพ มีกำลังรับน้ำหนักที่เพียงพอหรือไม่ และปฏิบัติตามขั้นตอนการทำงานที่กำหนดไว้หรือไม่ ตลอดจนฐานรองรับของโครงเหล็กมีการยึดเข้ากับเสาอย่างแข็งแรงหรือไม่ เพียงใด

ศ.ดร.อมร พิมานมาศ กล่าวต่อว่า ปัจจัยต่างๆ ที่กล่าว มานี้ยังเป็นเพียงข้อสังเกตขั้นต้นเท่านั้น ยังไม่สรุปว่าเป็นสาเหตุที่แท้จริง ซึ่งอาจมีปัจจัยอื่นๆ เพิ่มเติมอีก และการที่จะระบุสาเหตุที่แท้จริงได้นั้น จะต้องรวบรวมข้อมูลทั้งหมดที่เกี่ยวข้อง เช่น แบบ รายการคำนวณ ข้อกำหนดวิธีการทำงาน และคุณภาพวัสดุ โดยหน่วยงานที่เกี่ยวข้อง

การวิบัติของโครงถักเหล็กเป็นเรื่องที่กระทบต่อความเชื่อมั่น และความปลอดภัยของการก่อสร้างโครงสร้างขนาดใหญ่ และที่ผ่านมาก็เกิดเหตุการณ์ลักษณะเดียวกันหลายครั้งแล้ว หน่วยงานที่เกี่ยวข้องจะต้องมีมาตรการกำกับดูแลอย่างเข้มงวดเพื่อป้องกันเหตุซ้ำรอยในอนาคต

