---
layout: post
code: "ART2411130742YGZUC5"
origin_url: "https://www.khaosod.co.th/sports/news_9503500"
image: "https://github.com/user-attachments/assets/557411b1-1606-4c03-b8d6-1744041bc184"
title: "ซลาตัน ตั้งเป้าพา เอซี มิลาน กลับสู่ความยิ่งใหญ่ของวงการลูกหนังอีกครั้ง"
description: "ซลาตัน อิบราฮิโมวิช ที่ปรึกษาอาวุโสของประธานสโมสร ออกมาย้ำชัดว่า ต้องการจะพา เอซี มิลาน กลับไปสู่ความยิ่งใหญ่ของวงการลูกหนังอีกครั้งให้ได้"
category: "SPORTS"
language: "th"
date: 2024-11-13T07:46:22.426Z
---

# ซลาตัน ตั้งเป้าพา เอซี มิลาน กลับสู่ความยิ่งใหญ่ของวงการลูกหนังอีกครั้ง

[![ซลาตัน ตั้งเป้าพา เอซี มิลาน กลับสู่ความยิ่งใหญ่ของวงการลูกหนังอีกครั้ง](https://www.khaosod.co.th/wpapp/uploads/2024/11/zlatan1.jpg "ซลาตัน ตั้งเป้าพา เอซี มิลาน กลับสู่ความยิ่งใหญ่ของวงการลูกหนังอีกครั้ง")](https://www.khaosod.co.th/wpapp/uploads/2024/11/zlatan1.jpg)

ซลาตัน อิบราฮิโมวิช ที่ปรึกษาอาวุโสของประธานสโมสร ออกมาย้ำชัดว่า ต้องการจะพา เอซี มิลาน กลับไปสู่ความยิ่งใหญ่ของวงการลูกหนังอีกครั้งให้ได้

เอซี มิลาน กำลังเฉลิมฉลองการก่อตั้งสโมสรครบ 125 ปี ในปีนี้ และพวกเขาเพิ่งจะทำผลงานสุดหรูในถ้วยยุโรปด้วยการบุกไปชนะ เรอัล มาดริด 3-1 ถึงซานติอาโก เบอร์นาบิว

ล่าสุด ซลาตัน อิบราฮิโมวิช อดีตกองหน้าของทีมที่ปัจจุบันรับหน้าที่ที่ปรึกษาอาวุโส เผยกับยูฟ่า แชมเปียนส์ ลีก แม็กกาซีน ว่า

“มิลานเป็นส่วนหนึ่งในประวัติศาสตร์ฟุตบอล และเราแค่เป็นเจเนอเรชันล่าสุดที่ก้าวขึ้นมา”

“เรานำอดีตมาสู่ปัจจุบันและผมผสมทุกอย่างเข้าด้วยกัน นั่นคือสิ่งที่เป็นตัวแทนของมิลาน ตอนที่ผมอยู่ที่นี่ ผมอยากขอบคุณ ซิลวิโอ แบร์ลุสโคนี และ อาเดรียโน กัลเลียนิ เพราะพวกเราทุกคนที่นี่ต้องขอบคุณพวกเขา”

“ผมเชื่อในโปรเจ็กต์นี้ ผมเชื่อในสิ่งที่มิลานเป็น และคิดว่าผมได้แบ่งปันแนวคิดเดียวกับคนที่ทำงานที่นี่ ทุกคนต้องการจะทำสิ่งที่พิเศษให้สำเร็จ, เขียนประวัติศาสตร์, คว้าชัยชนะ และเมื่อคุณพูดเกี่ยวกับชัยชนะ ผมรู้สึกมีชีวิต ผมไม่สามารถช่วยให้ทีมชนะได้จากจุดที่ผมอยู่ในตอนนี้ แต่ผมมีอีกหลายอย่างที่ต้องเรียนรู้และจะทำมันอย่างถ่อมตน”

“ผมรู้สึกผูกพันกับมิลานในแบบที่พิเศษ รวมไปถึงช่วงหลังจากที่ผมเลิกเล่นไปแล้ว และผมต้องการที่จะทำสิ่งที่ยิ่งใหญ่ให้กับสโมสรแห่งนี้”