---
layout: post
code: "ART24110810371UK3NA"
origin_url: "https://www.khaosod.co.th/breaking-news/news_9496659"
image: "https://github.com/user-attachments/assets/2b394509-e3f3-481f-a3a3-99c426565e50"
title: "กรมอุตุนิยมวิทยา พยากรณ์ สภาพอากาศ วันพรุ่งนี้ เปิดชื่อ 24 จังหวัดฝนถล่ม กทม.โดนด้วย"
description: "กรมอุตุนิยมวิทยา พยากรณ์ สภาพอากาศ วันพรุ่งนี้ เปิดชื่อ 24 จังหวัดฝนถล่ม กทม.โดนด้วย ประกาศเตือนฉบับที่ 3 พายุ “หยินซิ่ง”"
category: "HOT_NEWS"
language: "th"
date: 2024-11-08T10:41:46.377Z
---

# กรมอุตุนิยมวิทยา พยากรณ์ สภาพอากาศ วันพรุ่งนี้ เปิดชื่อ 24 จังหวัดฝนถล่ม กทม.โดนด้วย

[![กรมอุตุนิยมวิทยา พยากรณ์ สภาพอากาศ วันพรุ่งนี้ เปิดชื่อ 24 จังหวัดฝนถล่ม กทม.โดนด้วย](https://www.khaosod.co.th/wpapp/uploads/2024/11/weather-2.jpg "กรมอุตุนิยมวิทยา พยากรณ์ สภาพอากาศ วันพรุ่งนี้ เปิดชื่อ 24 จังหวัดฝนถล่ม กทม.โดนด้วย")](https://www.khaosod.co.th/wpapp/uploads/2024/11/weather-2.jpg)

**กรมอุตุนิยมวิทยา พยากรณ์ สภาพอากาศ วันพรุ่งนี้ เปิดชื่อ 24 จังหวัดฝนถล่ม กทม.โดนด้วย ประกาศเตือนฉบับที่ 3 พายุ “หยินซิ่ง”**

เมื่อเวลา 17.00 น. วันที่ 8 พ.ย.2567 **[กรมอุตุนิยมวิทยา](https://www.tmd.go.th/)** **ประกาศกรมอุตุนิยมวิทยา** **เรื่อง พายุ “หยินซิ่ง”** **ฉบับที่** **3** **(26****4****/256****7****) ค**วามว่า เมื่อเวลา 16.00 น. ของวันนี้ (8 พ.ย. 2567) พายุไต้ฝุ่น “หยินซิ่ง” บริเวณทะเลจีนใต้ตอนบน มีศูนย์กลางอยู่ที่ละติจูด 18.6 องศาเหนือ ลองจิจูด 117.7 องศาตะวันออก มีความเร็วลมสูงสุดใกล้ศูนย์กลางประมาณ 150 กิโลเมตรต่อชั่วโมง

พายุนี้กำลังเคลื่อนตัวทางทิศตะวันตก ด้วยความเร็วประมาณ 20 กิโลเมตรต่อชั่วโมง คาดว่าจะเคลื่อนเข้าใกล้ตอนใต้ของเกาะไหหลำ ประเทศจีน และชายฝั่งประเทศเวียดนามตอนกลางในช่วงวันที่ 10-12 พ.ย. 2567 และจะอ่อนกำลังลงตามลำดับ

**โดยพายุนี้ไม่เคลื่อนเข้าสู่ประเทศไทย** ขอให้ผู้ที่จะเดินทางไปบริเวณดังกล่าวตรวจสอบสภาพอากาศก่อนออกเดินทางในช่วงวันดังกล่าวไว้ด้วย

**อนึ่ง** ในช่วงวันที่ 8-11 พ.ย. 2567 ร่องมรสุมพาดผ่านภาคใต้ตอนล่าง ประกอบกับมรสุมตะวันออกเฉียงเหนือกำลังปานกลางพัดปกคลุมอ่าวไทยตอนบน และภาคใต้ตอนบน

ลักษณะเช่นนี้ทำให้บริเวณภาคใต้มีฝนตกหนักถึงหนักมากบางแห่งขอให้ประชาชนในบริเวณดังกล่าวระวังอันตรายจากฝนตกหนักถึงหนักมาก และฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย

ขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา [http://www.tmd.go.th](http://www.tmd.go.th/index.php) หรือที่ 0-2399-4012-13 และ 1182 ได้ตลอด 24 ชั่วโมงประกาศ ณ วันที่ 8 พฤศจิกายน พ.ศ. 2567 เวลา 17.00 น. กรมอุตุนิยมวิทยา จะออกประกาศฉบับต่อไปใน วันที่ 8 พฤศจิกายน พ.ศ. 2567 เวลา 23.00 น.

ขณะเดียวกัน **[กรมอุตุนิยมวิทยา](https://www.tmd.go.th/)** พยากรณ์อากาศ 24 ชั่วโมงข้างหน้า บริเวณความกดอากาศสูงหรือมวลอากาศเย็นจากประเทศจีนยังคงปกคลุมประเทศไทยตอนบนและทะเลจีนใต้ ทำให้บริเวณดังกล่าวมีอากาศเย็นในตอนเช้า อุณหภูมิจะลดลงอีก 1-2 องศาเซลเซียสในภาคเหนือ และลดลงเล็กน้อยในภาคตะวันออกเฉียงเหนือ ในขณะที่คลื่นกระแสลมฝ่ายตะวันตกจากประเทศเมียนมาเคลื่อนเข้าปกคลุมภาคเหนือตอนบน

ลักษณะเช่นนี้ทำให้ภาคเหนือตอนบน ภาคกลางตอนล่าง และภาคตะวันออก มีฝนบางแห่ง ขอให้ประชาชนบริเวณประเทศไทยตอนบนดูแลรักษาสุขภาพเนื่องจากสภาวะอากาศที่เปลี่ยนแปลง ส่วนเกษตรกรควรเตรียมการป้องกันและระวังความเสียหายที่จะเกิดต่อผลผลิตทางการเกษตรไว้ด้วย

สำหรับร่องมรสุมพาดผ่านภาคใต้ตอนล่าง เข้าสู่หย่อมความกดอากาศต่ำบริเวณทะเลจีนใต้ตอนล่าง ประกอบกับมรสุมตะวันออกเฉียงเหนือกำลังปานกลางยังคงพัดปกคลุมอ่าวไทยตอนบนและภาคใต้ตอนบน ทำให้ภาคใต้มีฝนตกหนักถึงหนักมากบางแห่ง

ขอให้ประชาชนในบริเวณดังกล่าวระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย

สำหรับคลื่นลมบริเวณอ่าวไทยและทะเลอันดามันมีกำลังปานกลาง โดยอ่าวไทยมีคลื่นสูง 1-2 เมตร ส่วนทะเลอันดามันมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 2 เมตร ขอให้ชาวเรือในบริเวณดังกล่าวเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนองไว้ด้วย

อนึ่ง **พายุไต้ฝุ่น “หยินซิ่ง”** บริเวณสู่ทะเลจีนใต้ตอนบน คาดว่าจะเคลื่อนเข้าใกล้ตอนใต้ของเกาะไหหลำ ประเทศจีน และชายฝั่งประเทศเวียดนามตอนกลางในช่วงวันที่ 11 – 12 พ.ย. 67 คาดว่าพายุนี้จะอ่อนกำลังลงเป็นพายุดีเปรสชันและหย่อมความกดอากาศต่ำกำลังแรงตามลำดับ โดยพายุนี้ไม่เคลื่อนเข้าสู่ประเทศไทย ขอให้ผู้ที่จะเดินทางไปบริเวณดังกล่าวตรวจสอบสภาพอากาศก่อนออกเดินทางในช่วงวันดังกล่าวไว้ด้วย

**ภาคเหนือ**

อากาศเย็นในตอนเช้า และอุณหภูมิจะลดลงอีก 1-2 องศาเซลเซียส  
โดยมีฝน ร้อยละ 30 ของพื้นที่ ส่วนมากบริเวณ **จังหวัดแม่ฮ่องสอน เชียงใหม่ และเชียงราย**  
อุณหภูมิต่ำสุด 17-23 องศาเซลเซียส  
อุณหภูมิสูงสุด 24-33 องศาเซลเซียส  
บริเวณยอดดอยอากาศหนาว อุณหภูมิต่ำสุด 8-15 องศาเซลเซียส  
ลมตะวันออก ความเร็ว 10-15 กม./ชม.

**ภาคตะวันออกเฉียงเหนือ**

อากาศเย็นในตอนเช้า และอุณหภูมิจะลดลงอีกเล็กน้อย  
อุณหภูมิต่ำสุด 17-22 องศาเซลเซียส  
อุณหภูมิสูงสุด 30-33 องศาเซลเซียส  
บริเวณยอดภูอากาศเย็นถึงหนาว อุณหภูมิต่ำสุด 11-16 องศาเซลเซียส  
ลมตะวันออกเฉียงเหนือ ความเร็ว 10-25 กม./ชม.

**ภาคกลาง**

อากาศเย็นในตอนเช้า โดยมีฝน ร้อยละ 10 ของพื้นที่  
ส่วนมากบริเวณ **จังหวัดกาญจนบุรี ราชบุรี สมุทรสงคราม สมุทรสาคร และนครปฐม**  
อุณหภูมิต่ำสุด 22-25 องศาเซลเซียส  
อุณหภูมิสูงสุด 30-33 องศาเซลเซียส  
ลมตะวันออกเฉียงเหนือ ความเร็ว 10-20 กม./ชม.

**ภาคตะวันออก**

มีฝน ร้อยละ 10 ของพื้นที่  
ส่วนมากบริเวณ **จังหวัดชลบุรี ระยอง จันทบุรี และตราด**  
อุณหภูมิต่ำสุด 23-26 องศาเซลเซียส อุณหภูมิสูงสุด 32-34 องศาเซลเซียส  
ลมตะวันออกเฉียงเหนือ ความเร็ว 15-35 กม./ชม.  
ทะเลมีคลื่นสูงประมาณ 1 เมตร ห่างฝั่งคลื่นสูง 1-2 เมตร  
บริเวณที่มีฝนฟ้าคะนองคลื่นสูงมากกว่า 2 เมตร

**ภาคใต้(ฝั่งตะวันออก)**

มีฝนฟ้าคะนอง ร้อยละ 70 ของพื้นที่ และมีฝนตกหนักถึงหนักมากบางแห่ง  
บริเวณ **จังหวัดชุมพร สุราษฏร์ธานี นครศรีธรรมราช พัทลุง สงขลา ปัตตานี ยะลา และนราธิวาส**  
อุณหภูมิต่ำสุด 23-24 องศาเซลเซียส อุณหภูมิสูงสุด 30-33 องศาเซลเซียส  
ลมตะวันออกเฉียงเหนือ ความเร็ว 15-35 กม./ชม.  
ทะเลมีคลื่นสูง 1-2 เมตร บริเวณที่มีฝนฟ้าคะนองคลื่นสูงมากกว่า 2 เมตร

**ภาคใต้(ฝั่งตะวันตก)**

มีฝนฟ้าคะนอง ร้อยละ 60 ของพื้นที่ และมีฝนตกหนักบางแห่ง  
บริเวณ **จังหวัดพังงา กระบี่ ตรัง และสตูล**  
อุณหภูมิต่ำสุด 23-25 องศาเซลเซียส  
อุณหภูมิสูงสุด 32-33 องศาเซลเซียส  
ลมตะวันออก ความเร็ว 15-30 กม./ชม.  
ทะเลมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 2 เมตร

**กรุงเทพและปริมณฑล**

มีฝน ร้อยละ 10 ของพื้นที่  
อุณหภูมิต่ำสุด 24-26 องศาเซลเซียส  
อุณหภูมิสูงสุด 32-33 องศาเซลเซียส  
ลมตะวันออกเฉียงเหนือ ความเร็ว 10-20 กม./ชม.

กรมอุตุนิยมวิทยา พยากรณ์ สภาพอากาศ วันพรุ่งนี้ เปิดชื่อ 24 จังหวัดฝนถล่ม กทม.โดนด้วย