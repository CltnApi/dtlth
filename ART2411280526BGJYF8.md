---
layout: post
code: "ART2411280526BGJYF8"
origin_url: "https://www.khaosod.co.th/entertainment/news_9524754"
image: "https://github.com/user-attachments/assets/f3c509e7-61d3-4463-a840-e26923964525"
title: "เป้ อารักษ์ ชี้การแต่งงานอาจไม่จำเป็นสำหรับทุกคน รับอยู่ในวัยไปงานแต่งจนชิน"
description: "เป้ อารักษ์ ชี้การแต่งงานอาจไม่จำเป็นสำหรับทุกคน รับอยู่ในวัยไปงานแต่งจนชิน มีแฟนแล้วคบแฟนนอกวงการ เข้ากันง่าย ไม่ได้ปกปิด"
category: "ENTERTAINMENT"
language: "th"
date: 2024-11-28T06:11:23.384Z
---

# เป้ อารักษ์ ชี้การแต่งงานอาจไม่จำเป็นสำหรับทุกคน รับอยู่ในวัยไปงานแต่งจนชิน

[![เป้ อารักษ์ ชี้การแต่งงานอาจไม่จำเป็นสำหรับทุกคน รับอยู่ในวัยไปงานแต่งจนชิน](https://www.khaosod.co.th/wpapp/uploads/2024/11/pea_281167-1.jpg "เป้ อารักษ์ ชี้การแต่งงานอาจไม่จำเป็นสำหรับทุกคน รับอยู่ในวัยไปงานแต่งจนชิน")](https://www.khaosod.co.th/wpapp/uploads/2024/11/pea_281167-1.jpg)

**เป้ อารักษ์ ชี้การแต่งงานอาจไม่จำเป็นสำหรับทุกคน รับอยู่ในวัยไปงานแต่งจนชิน มีแฟนแล้วคบแฟนนอกวงการ เข้ากันง่าย ไม่ได้ปกปิด**

อยู่ในช่วงวัยเลขสี่ที่เพื่อน และคนรอบตัวส่วนใหญ่ แต่งงาน สร้างครอบครัวแล้ว สำหรับนักแสดงหนุ่ม **เป้ อารักษ์** ซึ่งไปร่วมยินดีงานวิวาห์บ่อยจนชินแต่เจ้าตัวก็ชัดเจนกับตนเองมาตลอดว่าการแต่งงานอาจไม่จำเป็นสำหรับทุกคน

![เป้ อารักษ์ ชี้การแต่งงานอาจไม่จำเป็นสำหรับทุกคน รับอยู่ในวัยไปงานแต่งจนชิน ](https://www.khaosod.co.th/wpapp/uploads/2024/11/pea_281167-4.jpg)

โดยวันนี้ (27 พ.ย. 67) มีโอกาสเจอ **หนุ่มเป้** ในงานเปิดตัวรอบปฐมทัศน์ ภาพยนตร์เรื่อง **“วัยหนุ่ม2544”** ณ เมเจอร์ ซีนีเพล็กซ์ รัชโยธิน ได้ให้สัมภาษณ์ถึงมุมมองเรื่องสร้างครอบครัว ที่ตอนนี้ยังไม่มีแผนนี้ในหัว ด้านแฟนสาวนอกวงการก็มองไปในทางเดียวกันด้วย นอกจากนี้ **เป้** ยังเผยถึงการพลิกบทบาทครั้งสำคัญ เล่นร้ายครั้งแรก อยากให้คนดูเกลียด

**ได้ไปร้องเพลงให้ผู้ต้องขังในเรือนจำฟัง?**  
“ก่อนที่จะเล่นภาพยนตร์เรื่องนี้ เราไม่มีโอกาสได้เข้าไปเยี่ยม เพราะว่าเรื่องของเวลามันไม่ได้ พอเล่นเสร็จแล้วเข้าไปได้เห็นสภาพจริงๆ ของพี่น้องในนั้นในปัจจุบัน มันก็เศร้า อยากให้กำลังใจพี่น้องที่อยู่ข้างในมากๆ ครับ เขาเคยทำผิดมาก็ต้องรับกรรม เราก็อยากจะทำให้เขามีความสุขขึ้นในหนึ่งวันไม่มากก็น้อยครับ วันนั้นก็ไปแจกของด้วย ไปกับเนรมิตรหนัง ไปกันหลาย ๆ คน ได้ร้องเพลง แล้วได้ดูคอนเสิร์ตพี่แหลม(สมพล) สนุกมากครับ”

![เป้ อารักษ์ ชี้การแต่งงานอาจไม่จำเป็นสำหรับทุกคน รับอยู่ในวัยไปงานแต่งจนชิน ](https://www.khaosod.co.th/wpapp/uploads/2024/11/pea_281167-5.jpg)

ADVERTISEMENT

**เขามีรีแอ๊กกับเรายังไงบ้าง ที่เห็นเราไปมอบความสุขให้?**  
“เขาน่ารักกับพวกผมมากๆ และทุกคนไม่มีความน่ากลัวอยู่เลย แต่ผมก็เห็นว่าเขาอยู่ข้างใน เขาไม่ได้รับสารในปัจจุบันทันด่วน ทุกอย่างมันโดนกรองมาแล้ว ละครที่เขาได้ดูเรื่องที่ผมเล่น จะเป็นละครที่ย้อนกลับไปนานเหมือนกัน สิ่งที่เขาพูดถึงบางเรื่องที่ผมลืมไปแล้ว ไม่ใช่เรื่องปัจจุบันเลย หรือเรื่องที่มีเนื้อหาความรุนแรง ไม่ได้ฉายข้างใน มันคือความเห็นใจที่เรารู้สึกว่าเขาไม่สามารถเลือกสิ่งที่เขาจะรับชมได้ ไม่สามารถเลือกอาหารที่เขาจะกินได้ ไม่สามารถเลือกเอ็นเตอร์เทนเม้นต์ที่เข้ามาอยู่ในมือถือเขาได้ แม้แต่มือถือเขาก็ยังไม่มี เพราะฉะนั้นเราก็เลยเห็นใจมากๆ ครับ **(เขาจำเราได้?)** จำได้ แต่อาจจะไม่ได้จำได้จากเรื่องล่าสุด แต่เป็นละครเรื่องเก่าๆ ที่ได้ฉายข้างใน เขาก็เรียก พี่เป้ แปลกใจมากเพราะว่าเรื่องที่รู้จักเราจากข้างในนั้น กลับกลายเป็น ตกกระไดหัวใจพลอยโจน เล่นเป็นนายอำเภอ ก็เรียกผมว่านายอำเภอครับ ซึ่งมันก็ไม่ได้นานมาก ประมาณ 4-5 ปี ก็แปลกใจเพราะว่าในเรื่องนั้นข้างนอกไม่ได้มีคนพูดถึงเรื่องนั้นครับ”

**ได้ข้อคิดอะไรบ้าง?**  
“เราต้องใช้ชีวิตในทุกวัน**พอเราอายุเกิน 18 แล้วเนี่ย ความผิดพลาดเราไม่มีข้ออ้างแล้ว เราเป็นผู้ใหญ่แล้ว ทุกคนเลยนะครับไม่ว่าจะเพศใด เราต้องใช้ชีวิตอย่างมีสติครับ** เพราะว่าข้างในนั้นไม่สนุกเลยครับ ถ้าใครได้ดูภาพยนตร์เรื่องนี้ก็จะเห็นว่าไม่ใช่ที่เหมาะกับการอยู่อาศัย”

**ได้ไปเรียนรู้ก่อนถ่ายทำ?**  
“ก็ได้เรียนรู้จากพี่ที่เคยผ่านประสบการณ์ข้างในมา ก็ได้พูดคุย เราก็คงไม่ได้โอกาสเข้าไปอยู่จริง ๆ และเราก็ไม่อยากด้วยครับ พอได้เรียนรู้ก็เลยสามารถถ่ายทอดตัวละครออกมาได้ครับ”

**เป็นการพลิกบทบาทท้าทายสำหรับเรามาก?**  
“ใช่ครับ ถ้าพูดกันง่ายๆ ก็คือเป็นตัวร้ายเรื่องแรก อยากจะให้เข้าไปดูกันนะครับ **(กลัวคนเกลียดมั้ย?)** อาจจะฟังดูโรคจิตนิดนึง แต่ว่าอยากครับ อยากให้คนดูเข้าไปดูแล้วเกลียดตัวละครนี้มากๆ อยากให้เกลียดอยากให้กลัว เพราะว่าอันนั้นคือสิ่งที่ผมและทีมงานพยายามจะให้มันเป็นที่สุดครับ”

**ล่าสุดเพิ่งไปงานแต่งเพื่อนสนิท แล้วเรามีแพลนสร้างครอบครัวมั้ย?**  
“ความจริงแล้วช่วงวัยผมมันอยู่ในเมนูล่ะครับว่างานแต่งงานเนี่ยเราไปจนชินแล้วครับ แต่ผมยังไม่มีแผนเลยครับ ก็ยังเหมือนเดิมนะครับ มันอาจไม่ใช่สำหรับทุกคน มันแล้วแต่จังหวะโอกาสของแต่ละคนจริงๆ ดีใจด้วยกับคนที่มีครอบครัวที่รัก ผมก็มีนะ มีพ่อแม่ มีน้องสาว ตอนนี้เป็นอย่างนี้อยู่ครับผมยังชัดเจน ถ้าจะแต่งงานเมื่อไหร่เดี๋ยวมาบอกนะครับ”

![เป้ อารักษ์ ชี้การแต่งงานอาจไม่จำเป็นสำหรับทุกคน รับอยู่ในวัยไปงานแต่งจนชิน ](https://www.khaosod.co.th/wpapp/uploads/2024/11/pea_281167-7.jpg)

**สถานะหัวใจตอนนี้ เจอคนที่ใช่แล้ว?**  
“**ก็มีพูดคุยครับ แต่ยังไม่ได้พัฒนาไปถึงขั้นที่ว่าจะมาประกาศให้พี่ๆ รู้ได้** **(แต่ก็ใช้คำว่าแฟนได้?)** ครับผม **ใช่ครับ มีแฟนแล้ว** **(สาวนอกวงการ?)** ใช่ครับ อยู่ในวงการพระเครื่อง อันนี้พูดเล่นๆ (ยิ้ม)”

**ยังไม่พร้อมเปิดตัว?**  
“คือตอนนี้ไม่ใช่ว่าไม่เปิด ผมไม่เคยหลบเลยนะ เราก็ใช้ชีวิตสบายๆ ไม่ต้องมาบอกกัน ไม่ต้องมาอธิบายเรื่องนี้ ตอบแบบดารา อยากให้โฟกัสเรื่องงานครับ แต่เรื่องนี้เราก็มี ไม่ได้ปกปิดบังอะไร”

**เราในวัยเลขสี่มองเรื่องชีวิตคู่ การแต่งงานอย่างไร?**  
“ไม่รู้ว่ามันสำคัญกับทุกคนหรือเปล่า มันเป็นประเพณีที่ถูกสร้างขึ้นมาเพื่อให้คิดว่าทุกคนอาจจะต้องมี แต่มันอาจจะไม่จำเป็นก็ได้ ผมก็ไม่แน่ใจเหมือนกัน”

![เป้ อารักษ์ ชี้การแต่งงานอาจไม่จำเป็นสำหรับทุกคน รับอยู่ในวัยไปงานแต่งจนชิน ](https://www.khaosod.co.th/wpapp/uploads/2024/11/pea_281167-6.jpg)

**พอเราไปงานแต่งเพื่อนบ่อยๆ มีแอบคิดมั้ยว่าถ้าถึงงานเราจะเป็นแบบไหน?**  
“ก็มีคิดว่าจะจัดแบบไหน แต่ว่ายังไม่มีแผนครับ ถ้ามีเดี๋ยวมาบอกแน่นอนครับ”

**แฟนพี่เป้เป็นคนแบบไหน?**  
“ดีมาก น่ารักมากเลย **(ชนะใจเราได้ยังไง?)** มันง่ายครับ เขาเป็นคนง่ายๆ ความง่ายสำคัญครับ เพราะว่าชีวิตเรายากอยู่แล้ว พอยิ่งง่ายยิ่งดีครับ เราไม่เคยพูดถึงเรื่องนั้น(แต่งงาน)กันเลย ไม่สำคัญในตอนนี้สำหรับเขา สำหรับผมก็เช่นเดียวกัน **(ทัศนคติตรงกัน?)** ไม่แน่ใจว่าคล้ายกันหรือเปล่า แต่ว่าไปด้วยกันได้ ง่ายๆ เข้าใจกัน”.