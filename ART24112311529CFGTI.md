---
layout: post
code: "ART24112311529CFGTI"
origin_url: "https://www.khaosod.co.th/special-stories/news_9518571"
image: "https://github.com/user-attachments/assets/f433f699-7e04-485f-aa4b-ce2d104021a7"
title: "สุดน่าสงสาร น้องหมา ตกใจช็อกสุดขีด เจอคนเล่นพิเรนทร์ เอางูมาผูกไว้ที่หาง วิ่งหนีมาให้กู้ภัยช่วย"
description: "สุดน่าสงสาร น้องหมา ตกใจช็อกสุดขีด เจอคนเล่นพิเรนทร์ เอางูมาผูกไว้ที่หาง วิ่งหนีมาให้กู้ภัยช่วย พบเป็นงูสิง ยาวกว่า 1 เมตร หลังช่วยเสร็จ"
category: "SPECIAL_STORIES"
language: "th"
date: 2024-11-23T12:00:10.729Z
---

# สุดน่าสงสาร น้องหมา ตกใจช็อกสุดขีด เจอคนเล่นพิเรนทร์ เอางูมาผูกไว้ที่หาง วิ่งหนีมาให้กู้ภัยช่วย

[![สุดน่าสงสาร น้องหมา ตกใจช็อกสุดขีด เจอคนเล่นพิเรนทร์ เอางูมาผูกไว้ที่หาง วิ่งหนีมาให้กู้ภัยช่วย](https://www.khaosod.co.th/wpapp/uploads/2024/11/dog3.jpg "สุดน่าสงสาร น้องหมา ตกใจช็อกสุดขีด เจอคนเล่นพิเรนทร์ เอางูมาผูกไว้ที่หาง วิ่งหนีมาให้กู้ภัยช่วย")](https://www.khaosod.co.th/wpapp/uploads/2024/11/dog3.jpg)

**สุดน่าสงสาร น้องหมา ตกใจช็อกสุดขีด เจอคนเล่นพิเรนทร์ เอางูมาผูกไว้ที่หาง วิ่งหนีมาให้กู้ภัยช่วย พบเป็นงูสิง ยาวกว่า 1 เมตร หลังช่วยเสร็จ น้องหมายังมีอาการหอบ ตกใจกลัว**

วันที่ 23 พ.ย.2567 มีสามาชิกกลุ่ม นิคมอุตสาหกรรม 304 ปราจีนบุรี ได้โพสต์ภาพสุนัขตัวหนึ่งถูกแกล้งโดยการเอางูมาผูกไว้ที่หางสุนัข จนสุนัขตัวดังกล่าวเกิดความตกใจกลัววิ่งมาขอความช่วยเหลือ โดยระบุว่า “สอบถามครับ คุณทำเผื่อ สนุกหรือไรครับ เอางูมัดใส่หางน้อง น้องมาให้ช่วยเอาออกให้ที่ศูนย์ดับเพลิง304 น้องสับสะตีนแทบแตก”

ต่อมาผู้สื่อข่าวได้เดินทางไปที่ศูนย์ดับเพลิงนิคมอุตสาหกรรม 304 ม.7 ต.ท่าตูม อ.ศรีมหาโพธิ จ.ปราจีนบุรี ซึ่งเป็นจุดที่ปรากฏภาพ ที่น้องหมาวิ่งมาขอความช่วยเหลือ เบื้องต้นได้พบกับเจ้าหน้าที่ดับเพลิงจำนวน 5 นาย กำลังพูดคุยเกี่ยวกับเหตุการณ์ที่เกิดขึ้น

[![](https://www.khaosod.co.th/wpapp/uploads/2024/11/dog4.jpg)](https://www.khaosod.co.th/wpapp/uploads/2024/11/dog4.jpg)

จากการตรวจสอบกล้องวงจรปิดเมื่อเวลา 8.30 น. วันนี้ ปรากฏภาพน้องหมาวิ่งมาบนถนนภายในนิคมอุตสาหกรรม 304 จากนั้นได้วิ่งเข้าไปบริเวณศูนย์ดับเพลิง โดยภายในภาพกล้องวงจรปิดพบว่ามีเจ้าหน้าที่ 1 นายได้วิ่งหนีน้องหมาเนื่องจากกลัวงู

ต่อมาทางเจ้าหน้าที่ดับเพลิงได้ออกมายืนบริเวณด้านนอกเพื่อตามหาน้องหมา จากนั้นน้องหมาได้วิ่งเข้าไปหาทางเจ้าหน้าที่ดับเพลิงก่อนที่จะมีการช่วยเหลือโดยการตัดเชือกที่มีคนนำงูมาผูกไว้บริเวณหางน้อง

[![](https://www.khaosod.co.th/wpapp/uploads/2024/11/dog5.jpg)](https://www.khaosod.co.th/wpapp/uploads/2024/11/dog5.jpg)

จากการสอบถามธีรวัฒน์ ภูคำ อายุ 33 ปี ผู้โพสต์ เปิดเผยว่า พอดีพวกตนเห็นน้องหมาวิ่งมาจากฝั่งตลาด 304 ลักษณะเหมือนกลัวอะไรสักอย่าง จากนั้นก็มาวิ่งวนบริเวณศูนย์ดับเพลิงที่ตนทำงานอยู่ เพื่อมาให้พวกตนช่วย โดยปกติน้องหมาตัวนี้จะข้ามไปมาระหว่างศูนย์ดับเพลิงและตลาด โดยจะมีนิสัยยืนรอไฟแดงเพื่อข้ามถนนเป็นประจำ แต่วันนี้คือไม่รอสัญญาณไฟ คือวิ่งมาแบบไม่คิดชีวิต

พอพวกตนเห็นก็คือมีงูถูกผูกไว้บริเวณหางของน้อง ซึ่งทางพวกตนก็ทำการช่วยเหลือโดยนำมีดมาตัดเชือกบริเวณหางนอกออกโดยใช้เวลาประมาณ 2-3 นาที หลังจากที่นำงูออกมาแล้วน้องหมาก็มีอาการหอบโดยนั่งอยู่บริเวณศูนย์สักพักแล้วน้องก็เดินไป โดยตนก็อยากจะฝากถึงคนที่ทำแบบนี้ว่าอย่าหาทำเลยเพราะสงสารน้องหมา

[![](https://www.khaosod.co.th/wpapp/uploads/2024/11/dog6.jpg)](https://www.khaosod.co.th/wpapp/uploads/2024/11/dog6.jpg)

ทั้งนี้หมู่ที่ถูกๆกับหางน้องหมานั้นเป็นงูสิงความยาวประมาณ 1 เมตร ส่วนน้องหมาตัวดังกล่าวเป็นหมาเพศเมียชื่อนางเสือ มักจะอาศัยอยู่บริเวณตลาด 304 เป็นหมาที่เคารพกฎจราจรเพราะนางเสือมักจะรอสัญญาณไฟเพื่อข้ามไปมาระหว่างศูนย์ดับเพลิงและตลาดจนเป็นที่ชินตาของหนุ่มสาวโรงงานและประชาชนในละแวกนั้น