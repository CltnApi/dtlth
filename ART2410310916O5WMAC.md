---
layout: post
code: "ART2410310916O5WMAC"
origin_url: "https://www.khaosod.co.th/https://www.khaosod.co.th/sports/news_9483522"
image: "https://github.com/user-attachments/assets/58cc10f7-832c-419b-be75-6023b1ff9ac1"
title: "คล็อปป์ เปิดใจหลังโดนแฟนบอล ไมนซ์-ดอร์ตมุนด์ ถล่มจากการร่วมงาน เรดบูล"
description: "เจอร์เกน คล็อปป์ อดีตผู้จัดการทีม ไมนซ์ และโบรุสเซีย ดอร์ตมุนด์ ยืนยันว่าตัวเองไม่มีเจตนาจะดูหมิ่นแฟนบอลของทั้ง 2 ทีมหลังเข้ารับงานเป็นหัวหน้าฝ่ายฟุตบอลเครือเรดบูลซึ่งเป็นเจ้าของทีม ไลป์ซิก คู่อริ"
category: "SPORTS"
language: "th"
date: 2024-11-01T12:08:04.108Z
---

# คล็อปป์ เปิดใจหลังโดนแฟนบอล ไมนซ์-ดอร์ตมุนด์ ถล่มจากการร่วมงาน เรดบูล

[![คล็อปป์ เปิดใจหลังโดนแฟนบอล ไมนซ์-ดอร์ตมุนด์ ถล่มจากการร่วมงาน เรดบูล](https://www.khaosod.co.th/wpapp/uploads/2024/10/klopp-red-bull-7555.jpg "คล็อปป์ เปิดใจหลังโดนแฟนบอล ไมนซ์-ดอร์ตมุนด์ ถล่มจากการร่วมงาน เรดบูล")](https://www.khaosod.co.th/wpapp/uploads/2024/10/klopp-red-bull-7555.jpg)

**เจอร์เกน คล็อปป์ อดีตผู้จัดการทีม ไมนซ์ และโบรุสเซีย ดอร์ตมุนด์ ยืนยันว่าตัวเองไม่มีเจตนาจะดูหมิ่นแฟนบอลของทั้ง 2 ทีมหลังเข้ารับงานเป็นหัวหน้าฝ่ายฟุตบอลเครือเรดบูลซึ่งเป็นเจ้าของทีม ไลป์ซิก คู่อริ**

คล็อปป์ กลับมาทำงานในวงการฟุตบอลอีกครั้งหลังอำลากุนซือ ลิเวอร์พูล ไปเมื่อซัมเมอร์ที่ผ่านมา ด้วยการทำหน้าที่เป็นหัวหน้าฝ่ายฟุตบอลของเครือเรดบูล โดยดูแลเครือข่ายสโมสรฟุตบอลระดับนานาชาติของเรดบูล ประกอบด้วย เรดบูล บรากันติโน ในบราซิล, แอร์เบ ไลป์ซิก ในเยอรมนี, อาร์บี โอมิยา อาร์ดิจา ในญี่ปุ่น และนิวยอร์ก เรดบูลส์ ในสหรัฐอเมริกา และจะเริ่มงานตั้งแต่วันที่ 1 ม.ค. 2025

อย่างไรก็ตาม คล็อปป์ กลับโดนกระแสต่อต้านอย่างหนักจากแฟนบอล ไมนซ์ และโบรุสเซีย ดอร์ตมุนด์ จากการรับงานดังกล่าวทั้งการวิจารณ์ทั้งโลกโซเชียล รวมไปถึงการทำป้ายตำหนิในสนามด้วยข้อความว่า คุณลืมทุกอย่างที่เราทำให้คุณมีทุกวันนี้ไปแล้วหรือ”

ล่าสุดอดีตเทรนเนอร์วัย 57 ปีให้สัมภาษณ์ว่า ตัวเองไม่มีเจตนาจะเหยียบย่ำใครจากการตัดสินใจรับงานเป็นหัวหน้าฝ่ายฟุตบอลเครือเรดบูล โดยมองแค่ว่าเป็นหน้าที่ซึ่งตัวเองให้ความสนใจ

“ผมไม่ต้องการเหยียบย่ำใครเลย ไม่เลย และผมรักสโมสรเก่าของผมทุกแห่ง แต่ผมไม่รู้จริงๆ ว่าผมจะทำอะไรได้บ้างเพื่อให้ทุกคนพอใจ มันชัดเจนเสมอสำหรับผมว่า ผมจะไม่ทำอะไรเลย แล้วเรื่องราวของเรดบูลก็ถูกหยิบยกขึ้นมา มันเป็นตัวเลือกที่ยอดเยี่ยม และผมต้องพูดตามตรงเกี่ยวกับเรื่องนั้น”

นอกจากนั้นแล้ว คล็อปป์ ยังพูดถึงหน้าที่ใหม่ของตัวเองเป็นหนแรกว่า “โดยพื้นฐานแล้ว ผมเป็นที่ปรึกษา หวังว่าผมจะทำให้สงบได้ในรูปแบบต่างๆ และในสถานการณ์อื่นๆ ผมจะประเมินสิ่งต่างๆ ได้อย่างถูกต้อง และช่วยเหลือโค้ชได้ ผมแค่ต้องการสนับสนุน ไม่ใช่ก้าวก่าย เพราะผมรู้ว่า มันสร้างความวุ่นวายแค่ไหน แทนที่จะเป็นเช่นนั้น ผมต้องการถ่ายทอดประสบการณ์ และผลงานของผมในโลกที่ผมรู้จักดีที่สุด” คล็อปป์ กล่าว

