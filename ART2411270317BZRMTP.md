---
layout: post
code: "ART2411270317BZRMTP"
origin_url: "https://www.khaosod.co.th/entertainment/news_9522818"
image: "https://github.com/user-attachments/assets/4edecb52-e418-4e43-a97c-cbe0733f2e79"
title: "'เต๋อ ฉันทวิชช์' หวานจัด! เผยใกล้แต่ง 'ใหม่ ดาวิกา' ขาดเขาเหมือนขาดใจ 100ปีก็ยังเดินไปด้วยกัน"
description: "'เต๋อ ฉันทวิชช์' หวานจัด! ครบรอบ6ปี เผยใกล้แต่ง 'ใหม่ ดาวิกา'  ขาดเขาเหมือนขาดใจ ไม่กลัวอาถรรพ์เลข7 เพราะ 100ปีก็ยังเดินไปด้วยกัน"
category: "ENTERTAINMENT"
language: "th"
date: 2024-11-27T03:21:37.084Z
---

# 'เต๋อ ฉันทวิชช์' หวานจัด! เผยใกล้แต่ง 'ใหม่ ดาวิกา' ขาดเขาเหมือนขาดใจ 100ปีก็ยังเดินไปด้วยกัน

[!['เต๋อ ฉันทวิชช์' หวานจัด! เผยใกล้แต่ง 'ใหม่ ดาวิกา' ขาดเขาเหมือนขาดใจ 100ปีก็ยังเดินไปด้วยกัน](https://www.khaosod.co.th/wpapp/uploads/2024/11/TerMai-2.jpg "'เต๋อ ฉันทวิชช์' หวานจัด! เผยใกล้แต่ง 'ใหม่ ดาวิกา' ขาดเขาเหมือนขาดใจ 100ปีก็ยังเดินไปด้วยกัน")](https://www.khaosod.co.th/wpapp/uploads/2024/11/TerMai-2.jpg)

‘เต๋อ ฉันทวิชช์’ หวานจัด! ครบรอบ6ปี เผยใกล้แต่ง ‘ใหม่ ดาวิกา’ ขาดเขาเหมือนขาดใจ ไม่กลัวอาถรรพ์เลข7 เพราะ 100ปีก็ยังเดินไปด้วยกัน

ครบรอบ 6 ปีที่ได้คบหาดูใจกันไปหมาดๆ สำหรับคู่รัก **เต๋อ ฉันทวิชช์ และ ใหม่ ดาวิกา** ล่าสุดเจอพระเอกหนุ่มมาร่วมงานพรีเมียร์กาล่าภาพยนตร์ “404 สุขีนิรันดร์..RUN RUN” ก็ได้เล่าถึงโมเมนต์เซอร์ไพรส์หวานใจให้ฟังว่า

![](https://www.khaosod.co.th/wpapp/uploads/2024/11/TerMai-1.png)

**ล่าสุดครบรอบ 6 ปี ?**  
“รู้สึกดีใจถึงแม้จะผ่านมา 6 ปีแต่ยังรู้สึกเหมือนเพิ่งคบกันแรกๆ อยู่ ก็ยังมีความน่ารักๆ มีมุ้งมิ้งๆ เราก็คุยกันทุกเรื่อง และก็เป็น 6 ปีที่มีความสุขมาก”

**เซอร์ไพรส์ยังไง?**  
“ผมเดาว่าเขาก็น่าจะพอๆ รู้อยู่แล้ว เขาเป็นคนที่มักจะรู้เกือบทุกอย่าง”

**แสดงว่าเราเซอร์ไพรส์ไม่เก่ง?**  
“ด้วยครับ แต่ด้วยความที่พอเราจะต้องไปจัดที่บ้านเขา มันก็เนียนยากนิดนึง ก็พยายามให้ดีที่สุด”

ADVERTISEMENT

**รีแอกชั่นตอนแรกที่เข้ามาในบ้าน?**  
“เขาก็ดีใจมาก แล้วเขาก็ชอบ เราก็รู้สึกดีใจที่ชอบ เพราะปีแรกก็เป็นดอกไม้เหมือนกันแต่คนละสี ปีนี้เป็นสีแดง ปีที่แล้วเป็นสีขาว”

**มีให้อะไรเป็นพิเศษไหม?**  
“ก็เดี๋ยวกำลังจะมีอยู่ เขาก็มีให้ของมา เขาให้เป็นเครื่องประดับไว้สวมใส่”

**เมื่อไหร่จะได้เห็นกล่องแดงๆ บ้าง?**  
“โอ้โห ช็อกโกแลตเหรอครับ (แหวนแต่งงาน?) ก็จริงๆ เป็นเรื่องที่คิดอยู่ตลอดเวลา คิดอยู่เรื่อยๆ อยู่แล้ว ก็คิดว่าไม่น่าจะนานมาก ก็ค่อยๆ ไป”

![](https://www.khaosod.co.th/wpapp/uploads/2024/11/TerMai-3.png)

**หรือจะเป็นปีนี้?**  
“ปีนี้อีกเดือนเดียวนะ ไปอีกหน่อยๆ”

**ปีหน้าเลย?**  
“ไปอีกหน่อย ยังไม่บอก เดี๋ยวเก็บไว้เป็นเซอร์ไพรส์ดีกว่า”

**มีคุยกันบ้างไหมในเรื่องนี้?**  
“คุยบ่อย คุยเรื่องนี้กันตลอดอยู่แล้ว”

**สิ่งที่ทำให้คุกเข่าไม่ได้เป็นเพราะผู้จัดการใหม่หรือเปล่า?**  
“ไม่เกี่ยวครับ ทุกคนเป็นกำลังใจให้กับความรักของผมกับน้องใหม่ดีมากเลย”

**ณ ปัจจุบันความรักมีอะไรที่ต้องการอีกไหม?**  
“ผมว่าไม่มีแล้ว มันสบายใจมากในทุกวัน ทุกวันก็มีความสุขมาก หรือแค่ได้เห็นเขา หรือแค่ทำอะไรสักอย่างที่มีเขาอยู่ข้างๆ มันก็แฮปปี้มากๆ แล้ว”

**ในความรู้สึกที่จินตนาการว่าขาดเขาวันหนึ่งมันรู้สึกยังไงบ้าง?**  
“ถ้าขาดเขาไปก็เหมือนขาดใจ มันอยู่ไม่ได้นะ มันนึกภาพไม่ออกว่าเราอยู่โดยที่ไม่มีเขาจะเป็นยังไง”



**แสดงว่าเราก็มีความสุขกับเส้นทางที่เราเดินไปด้วยกันมากกว่า?**  
“ใช่ เปรียบเสมือนคนๆ ดียวกันไปแล้ว เป็นส่วนหนึ่งของกันและกัน”

**สิ่งที่เขาทำดีมาตลอดและเรารู้สึกว่ารักเขาเพราะตรงนี้เลยคืออะไร?**  
“เขาเป็นคนที่ซัพพอร์ตเราทุกเรื่องเลย.และเขาจะรู้จักและรู้ใจผมมากเลย สมมุติว่าวันไหนที่ผมเหนื่อย หรือวันไหนที่ผมรู้สึก เหนื่อยหรือดาวน์ เขาจะมาช่วยให้กำลังใจ ตั้งแต่ก่อนที่ผมจะรู้ตัวอีกว่าผมจะเป็น หมายถึงว่าเขาจะรับรู้ตลอดว่าวันนี้ผมทำอะไรบ้าง

ช่วยซัพพอร์ตเราทุกอย่างเท่าที่เขาทำได้ทุกอันเลย ไปกองบางทีถ้าเขาแวะไปได้เขาก็จะแวะเอาของกินไปให้อันที่เราชอบ แล้วก็เอาไปเผื่อแผ่ทุกคนด้วย เขาสามารถอยู่ในโลกของผมได้อย่างดีมากๆเลย”

**สิ่งที่เราทำให้เขาอย่างสม่ำเสมอ?**  
“เราอยู่ข้างเขาอยู่ตลอด ทุกครั้งเวลาที่เขามีเรื่องอะไรเขาก็สามารถปรึกษาเราได้ เราก็เป็นที่พึ่งให้กับเขา ทุกวันนี้ก็เหมือนมองตาแล้วรู้ใจกัน รู้ว่าเขาอยากได้อะไร เขาชอบอะไร”

**คิดว่าอาถรรพ์เลข 7 มันมีความอะไรที่ทำให้คนกลัวกัน หรือทำให้คนเชื่อมั่นว่าไม่มีผลคืออะไร?**  
“โดยส่วนตัวผม 7 ปีผมมองว่าเป็นการเติบโต คือบางคนเวลาที่เขาคบกัน พอครบ 7 ปี มันก็เกิดการเปลี่ยนแปลงแต่ละคนโตขึ้น มีความต้องการเปลี่ยนไป บางคนโตเป็นแบบนี้ บางคนโตเป็นแบบนั้น มันทำให้บางอย่างสิ่งที่เคยจูนกันติดมันค่อยๆ ห่างกันไป

แต่ผมกับน้องใหม่เราคบกันในสภาวะที่เราโตเต็มในจุดของเราแล้ว เหมือนการเดินทาง มันไม่มีทางเดินแยกจากกันอยู่แล้ว คือต่อให้ 7 ปี หรือ 100 ปีเราก็ยังเดินไปด้วยกัน ผมก็เลยไม่รู้สึกกลัว 7 ปี”

![](https://www.khaosod.co.th/wpapp/uploads/2024/11/TerMai-2.png)

**ในช่วงนี้ใหม่ต้องการกำลังใจมากๆ เลย?**  
“เราก็ให้กำลังใจเขาอยู่ที่บ้าน แล้วเขาก็เก่งมาก คือเขาเป็นคนที่เข้มแข็งขึ้นเรื่อยๆ ก่อนหน้านี้เขาก็จะเจอดราม่าเยอะมาก และทุกครั้งก็ทำให้เขาเข้มแข็งและเติบโตขึ้น ซึ่งทุกวันนี้เขาก็เข้มแข็งมาก แต่ต่อให้เขาเข้มแข็ง เขาก็ต้องการกำลังใจ เราก็พยายามเป็นส่วนหนึ่งช่วยให้เขารู้สึกดีขึ้น ให้เขารู้สึกเหมือนมีแรงขึ้น”

**สิ่งที่ทนดูไม่ได้กลับดราม่าต่างๆ ของใหม่คืออะไร?**  
“ผมว่าไม่มีใครทนได้อยู่แล้วครับ คือคนหนึ่งที่เรารักมากๆ แล้วถูกโจมตี ถูกว่า โดยพื้นฐานมนุษย์ทั่วไปก็จะรู้สึกไม่ชอบและทนไม่ได้อยู่แล้ว”