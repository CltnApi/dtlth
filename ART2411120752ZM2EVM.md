---
layout: post
code: "ART2411120752ZM2EVM"
origin_url: "https://www.khaosod.co.th/horoscope/news_9499738"
image: "https://github.com/user-attachments/assets/ac03e581-384b-4c2c-afd5-8a76d1560fce"
title: "ดวงเฮงดวงปัง - ราศีใดอาจได้รับเงินมรดก  และราศีที่ไม่ควรเข้าไปเกี่ยวข้องกับความลับของผู้อื่น"
description: "ลัคนา (ลั) ราศีเมษวันนี้ท่านทำอะไรก็ตามมักมีอุปสรรคเล็กๆ น้อยๆ ที่คาดไม่ถึง เช่น เงินเดือนเข้าผิดบัญชี ท่านก็ต้องนำเงินเก็บออกมาใช้ไปพลางๆ ก่อน"
category: "HOROSCOPE"
language: "th"
date: 2024-11-12T07:56:39.478Z
---

# ดวงเฮงดวงปัง - ราศีใดอาจได้รับเงินมรดก  และราศีที่ไม่ควรเข้าไปเกี่ยวข้องกับความลับของผู้อื่น

[![ดวงเฮงดวงปัง - ราศีใดอาจได้รับเงินมรดก  และราศีที่ไม่ควรเข้าไปเกี่ยวข้องกับความลับของผู้อื่น](https://www.khaosod.co.th/wpapp/uploads/2024/11/hhh.jpg "ดวงเฮงดวงปัง - ราศีใดอาจได้รับเงินมรดก  และราศีที่ไม่ควรเข้าไปเกี่ยวข้องกับความลับของผู้อื่น")](https://www.khaosod.co.th/wpapp/uploads/2024/11/hhh.jpg)

**ดวงเฮงดวงปัง**  
**วันพุธ ที่ 13 พฤศจิกายน พ.ศ.2567**  
**โดย…บุศพันธ์**

![ดวงเฮงดวงปัง](https://www.khaosod.co.th/wpapp/uploads/2024/11/kkk-1.jpg)

**ลัคนา (ลั) ราศีเมษ**

วันนี้ท่านทำอะไรก็ตามมักมีอุปสรรคเล็กๆ น้อยๆ ที่คาดไม่ถึง เช่น เงินเดือนเข้าผิดบัญชี ท่านก็ต้องนำเงินเก็บออกมาใช้ไปพลางๆ ก่อน ท่านควรเดินทางด้วยความรอบคอบระมัดระวัง ข้าวของมีค่าไม่ควรทิ้งๆ ขว้างๆ มีวาทศิลป์ในการเจรจาต่อรองในการทำงานต่างๆ และได้รับความสำเร็จลุล่วงอย่างดี

**ลัคนา (ลั) ราศีพฤษภ**

วันนี้ท่านจะซื้อสิ่งของอะไรก็ตามมักไม่คำนึงถึงราคาค่างวดใดๆ ต้องการให้ถูกใจตนเองและญาติมิตรเท่านั้น เช่น ท่านซื้อสายสร้อยคอเส้นหนึ่งแล้วนำไปให้เพื่อนดู เพื่อนตอบว่าสงสัยเป็นทองชุบแท้ อาจหลงรักสตรีแปลกหน้าซึ่งเขามีบุตรแล้ว ไม่ควรคาดหมายเหตุการณ์ในอนาคตให้แก่ญาติมิตรสนิทของท่าน

**ลัคนา (ลั) ราศีเมถุน**

วันนี้ท่านมีเรื่องที่จะต้องคิดคำนึงมากมาย แต่ไม่ว่าท่านจะคิดอะไร ไม่ควรพูดออกไปให้ใครฟัง เพราะเขาจะไม่เข้าใจและนำไปเล่าต่ออย่างผิดๆ ได้ การว่ากล่าวตักเตือนบุตรหลานหรือบริวารไม่ได้ผล เพราะนอกจากเขาไม่กลัวเกรงท่านแล้ว เขายังจะไปฟ้องผู้ที่มีอำนาจเหนือท่านให้ท่านเดือดร้อนอีกด้วย

**ลัคนา (ลั) ราศีกรกฎ**

วันนี้ท่านจะใจร้อน โมหร้ายมากกว่าแต่ก่อน อาจตัดสินใจผิดพลาดเพราะขาดสติและเอาแต่ใจตัวเอง ควรระวังอารมณ์และมีสติในการกระทำของตนอยู่ตลอดเวลา อาจได้รับเงินมรดก เงินสินสอด หรือเงินปันผลจากหุ้นส่วนผู้ร่วมงาน จะให้สัญญากับผู้น้อยในเรื่องการเงิน ซึ่งจะเป็นข้อผูกพันกันต่อไปอีกนาน

**ลัคนา (ลั) ราศีสิงห์**

วันนี้ท่านควรออกกำลังกายอย่างพอเหมาะพอดี การหักโหมจนเกินไปอาจเกิดบาดเจ็บได้ง่ายในระยะนี้ ควรระวังอุบัติเหตุที่อาจเกิดกับบุตรหลานหรือสัตว์เลี้ยงภายในบ้านของท่าน บริวารจะมีธุระส่วนตัวของเขาที่ทำให้ไม่สามารถทำงานให้ท่านได้อีกต่อไป คู่ครองคนรักจะใช้เงินทองสิ้นเปลืองมากเกินเหตุ

**ลัคนา (ลั) ราศีกันย์**

วันนี้ท่านมีความคิดแน่วแน่ในการทำมาหากิน มีวาทศิลป์ในการปลุกปลอบเพื่อนฝูงให้กล้าหาญเข้มแข็งในการทำความดียิ่งขึ้น ช่วงที่ผ่านมาอาจมีปัญหาเรื่องการเงินชิ้นใหญ่ที่ต้องแก้ไข หลังจากพรุ่งนี้ปัญหาต่างๆ จะมีมากขึ้นตามลำดับ ทุกสิ่งทุกอย่างที่คลี่คลายจะค่อยกลับมาอีกครั้ง ระวังวิวาทกับคนรัก

**ลัคนา (ลั) ราศีตุล**

วันนี้ท่านไม่ควรไปดื่มสุรากับผู้อื่นไกลจากบ้านของท่าน มีศัตรูมากมายหลายระดับพร้อมเล่นงานท่านอยู่ บริวารที่สุภาพเรียบร้อยของท่านจะถูกผู้อื่นข่มเหงรังแก ส่วนบริวารที่เป็นอันธพาลจะนำเรื่องเดือดร้อนมาให้ท่านถึงบ้าน มักเสียเวลาให้แก่บริวารที่ก่อความยุ่งยาก มีเรื่องอะไรก็ปรึกษาหารือใครไม่ได้

**ลัคนา (ลั) ราศีพิจิก**

วันนี้ท่านจะมีความสงบสุขในการดำเนินชีวิตประจำวัน การเงินรายได้ยังพอมีเข้ามาแม้จะมีน้อยลงก็ตาม อาจมีเรื่องเสียทรัพย์เพราะความไม่ระมัดระวังตัวของท่านเอง อาจจำต้องจ่ายเงินเพื่อรักษาหน้ารักษาศักดิ์ศรีของตน ท่านที่มีความรักใหม่ๆ หรือนานๆ ก็ตาม ท่านจะได้ลาภจากคู่ครองคนรักก้อนหนึ่ง

**ลัคนา (ลั) ราศีธนู**

วันนี้ท่านรู้เห็นอะไรควรเก็บไว้ในใจก่อน ถ้าขืนพูดออกไปให้คนอื่นรู้ด้วยจะยุ่งยากกับท่านมากในอนาคต ท่านมีเรื่องโกลาหลวุ่นวายในเรื่องบ้านเรือนที่ดินของตนเอง รวมทั้งได้รับข่าวไม่ดีเกี่ยวแก่ทรัพย์สินทั้งที่เคลื่อนที่ได้และเคลื่อนที่ไม่ได้ บริวารบางคนไม่อยู่ในโอวาทของท่าน แต่เขาเอาชนะท่านไม่ได้

**ลัคนา (ลั) ราศีมังกร**

วันนี้ท่านได้รับการติดต่อจากผู้อาวุโสในวิชาชีพเดียวกัน ผู้ใหญ่หรือผู้รู้วิชาการต่างๆ เหล่านั้นนำผลดีมาให้ท่านเป็นอันมาก ทำงานได้ด้วยความขยันหมั่นเพียร มีน้ำอดน้ำทนสูง ได้รับความคุ้มครองจากอำนาจที่เป็นธรรมต่างๆ ถ้ายังโสด ผู้ใหญ่จะชักนำให้รู้จักกับบุคคลที่มีชื่อเสียงมีเกียรติในสังคมของท่าน

**ลัคนา (ลั) ราศีกุมภ์**

วันนี้ท่านมีอาการเจ็บไข้เล็กๆ น้อยๆ การทำงานของท่านมีอุปสรรค ทั้งทางตรงและทางอ้อม โชคดีที่ท่านยังมีญาติผู้ใหญ่ที่ช่วยเหลืออยู่ลับหลัง แม้แต่ท่านเองก็ไม่รู้ว่าเขาช่วย การที่ท่านช่วยเหลือบริวารมาก และถ้าเขาเกิดไปทำผิดขึ้นก็จะหนีเตลิดเปิดเปิงไปกันใหญ่ไม่กล้าสู้หน้า ซึ่งเป็นการช่วยให้เสียมากกว่าดี

**ลัคนา (ลั) ราศีมีน**

วันนี้ท่านไม่ควรเข้าไปเกี่ยวข้องกับการก่อสร้างขนาดใหญ่ใดๆ แม้แต่เข้าไปเดินเล่นก็ไม่ควร ไม่ควรเข้าไปเกี่ยวข้องกับความลับความหลังของผู้อื่น ท่านมีความคิดเห็นโลดโผนยิ่งขึ้น อาจต้องใช้ความเป็นเด็กในทางการงานมากขึ้น คู่ครองของท่านอาจได้เลื่อนขั้นเลื่อนตำแหน่งให้สูงขึ้น และเขาก็นำลาภมาให้ท่าน