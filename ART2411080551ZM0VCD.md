---
layout: post
code: "ART2411080551ZM0VCD"
origin_url: "https://www.khaosod.co.th/breaking-news/news_9495982"
image: "https://github.com/user-attachments/assets/be939f3d-d39c-443d-9a9f-8cf2908c8a83"
title: "กรมอุตุฯ อัปเดตสถานการณ์พายุไต้ฝุ่น \"หยินซิ่ง\" ประกาศเตือนฉบับที่ 2"
description: "กรมอุตุฯ อัปเดตสถานการณ์พายุไต้ฝุ่น \"หยินซิ่ง\" ออกประกาศฉบับที่ 2 เตือน ร่องมรสุม ฝนตกหนักถึงหนักมาก น้ำท่วมฉับพลันและน้ำป่าไหลหลาก"
category: "HOT_NEWS"
language: "th"
date: 2024-11-08T05:55:24.497Z
---

# กรมอุตุฯ อัปเดตสถานการณ์พายุไต้ฝุ่น "หยินซิ่ง" ประกาศเตือนฉบับที่ 2

[![กรมอุตุฯ อัปเดตสถานการณ์พายุไต้ฝุ่น "หยินซิ่ง" ประกาศเตือนฉบับที่ 2](https://www.khaosod.co.th/wpapp/uploads/2024/11/Typhoon-Yinxing.jpg "กรมอุตุฯ อัปเดตสถานการณ์พายุไต้ฝุ่น "หยินซิ่ง" ประกาศเตือนฉบับที่ 2")](https://www.khaosod.co.th/wpapp/uploads/2024/11/Typhoon-Yinxing.jpg)

**กรมอุตุฯ อัปเดตสถานการณ์พายุไต้ฝุ่น “หยินซิ่ง” ออกประกาศฉบับที่ 2 เตือน ร่องมรสุม ฝนตกหนักถึงหนักมาก น้ำท่วมฉับพลันและน้ำป่าไหลหลาก**

วันที่ 8 พ.ย.2567 [กรมอุตุนิยมวิทยา](https://www.tmd.go.th/) อัปเดตสถานการณ์พายุไต้ฝุ่น “หยินซิ่ง (YINXING)” ในมหาสมุทรแปซิฟิกตะวันตก (ทางด้านตะวันออกของประเทศฟิลิปปินส์) เวลา 04.00น.วันนี้(8/11/67) : เช้าวันนี้พายุนี้ได้เคลื่อนผ่านเกาะลูซอล ประเทศฟิลิปปินส์ลงสู่ทะเลจีนใต้ตอนบน แล้ว

พายุนี้ยังแรงเนื่องจากยังอยู่ในทะเล แต่ทิศทางยังมีเปลี่ยนแปลง เคลื่อนตัวมาในขณะที่มวลอากาศเย็นยังแผ่ลงปกคลุมประเทศไทยตอนบน และคาดว่าจะอ่อนกำลังลงเมื่อเคลื่อนตัวเข้าใกล้ชายฝั่งประเทศเวียดนาม จึงยังไม่มีผลกระทบกับประเทศไทยในขณะนี้

กรมอุตุฯ อัปเดตสถานการณ์พายุไต้ฝุ่น “หยินซิ่ง” ออกประกาศฉบับที่ 2 เตือน ร่องมรสุม ฝนตกหนักถึงหนักมาก น้ำท่วมฉับพลันและน้ำป่าไหลหลาก

ทั้งนี้ กรมอุตุนิยมวิทยา ประกาศ เรื่อง พายุพายุ “หยินซิ่ง” ฉบับที่ 2 (263/2567) ระบุว่า เมื่อเวลา 10.00 น. ของวันนี้ (8 พ.ย. 2567) พายุไต้ฝุ่น “หยินซิ่ง” บริเวณทะเลจีนใต้ตอนบน มีศูนย์กลางอยู่ที่ละติจูด 18.3 องศาเหนือ ลองจิจูด 118.8 องศาตะวันออก

มีความเร็วลมสูงสุดใกล้ศูนย์กลางประมาณ 140 กิโลเมตรต่อชั่วโมง พายุนี้กำลังเคลื่อนตัวทางทิศตะวันตก ด้วยความเร็วประมาณ 20 กิโลเมตรต่อชั่วโมง คาดว่าจะเคลื่อนเข้าใกล้ตอนใต้ของเกาะไหหลำ ประเทศจีน และชายฝั่งประเทศเวียดนามตอนกลางในช่วงวันที่ 10-12 พ.ย. 2567 และจะอ่อนกำลังลงตามลำดับ

โดยพายุนี้ไม่เคลื่อนเข้าสู่ประเทศไทย ขอให้ผู้ที่จะเดินทางไปบริเวณดังกล่าวตรวจสอบสภาพอากาศก่อนออกเดินทางในช่วงวันดังกล่าวไว้ด้วย

[![](https://www.khaosod.co.th/wpapp/uploads/2024/11/8-อุตุ5.jpg)](https://www.khaosod.co.th/wpapp/uploads/2024/11/8-อุตุ5.jpg)

อนึ่ง ในช่วงวันที่ 8-11 พ.ย. 2567 ร่องมรสุมพาดผ่านภาคใต้ตอนล่าง ประกอบกับมรสุมตะวันออกเฉียงเหนือกำลังปานกลางพัดปกคลุมอ่าวไทยตอนบน และภาคใต้ตอนบน

ลักษณะเช่นนี้ทำให้บริเวณภาคใต้มีฝนตกหนักถึงหนักมากบางแห่ง ขอให้ประชาชนในบริเวณดังกล่าวระวังอันตรายจากฝนตกหนักถึงหนักมาก และฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย

จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง

ประกาศ ณ วันที่ 8 พฤศจิกายน พ.ศ. 2567 เวลา 11.00 น. ทั้งนี้ กรมอุตุนิยมวิทยาจะออกประกาศฉบับต่อไปใน วันที่ 8 พฤศจิกายน พ.ศ. 2567 เวลา 17.00 น.

[![](https://www.khaosod.co.th/wpapp/uploads/2024/11/8-อุตุ3.jpg)](https://www.khaosod.co.th/wpapp/uploads/2024/11/8-อุตุ3.jpg)

