---
layout: post
code: "ART241101065259DFPZ"
origin_url: "https://www.khaosod.co.th/sports/news_9484422"
image: "https://github.com/user-attachments/assets/c9f97de5-a8d0-408a-a890-d95927038d03"
title: "สองล้อ ศึกซีเกมส์จัดครบ 4 ประเภท ชิงชัย 17 เหรียญทอง"
description: "“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า"
category: "SPORTS"
language: "th"
date: 2024-11-01T13:20:35.391Z
---

# สองล้อ ศึกซีเกมส์จัดครบ 4 ประเภท ชิงชัย 17 เหรียญทอง

[![สองล้อ ศึกซีเกมส์จัดครบ 4 ประเภท ชิงชัย 17 เหรียญทอง](https://www.khaosod.co.th/wpapp/uploads/2024/10/Cyling-4.jpg "สองล้อ ศึกซีเกมส์จัดครบ 4 ประเภท ชิงชัย 17 เหรียญทอง")](https://www.khaosod.co.th/wpapp/uploads/2024/10/Cyling-4.jpg)

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า ตามที่ประเทศไทยจะเป็นเจ้าภาพจัดการแข่งขันมหกรรมกีฬาซีเกมส์ ครั้งที่ 33 ระหว่างวันที่ 9-20 ธันวาคม 2568 ในพื้นที่ 3 เมืองหลัก ประกอบด้วย กรุงเทพมหานคร, จังหวัดชลบุรี และจังหวัดสงขลา

ในส่วนของสมาคมกีฬาจักรยานฯ ได้นำเสนอบรรจุการแข่งขันกีฬาจักรยานทั้ง 4 ประเภทหลัก ประกอบด้วย ประเภทถนน, ประเภทลู่, ประเภทเสือภูเขา และ ประเภทบีเอ็มเอ็กซ์เรซซิง โดยได้รับการอนุมัติรับรองการจัดการแข่งขันทั้ง 4 ประเภท ชิงชัยกันทั้งหมด 17 เหรียญทอง แน่นอนแล้วจากมติมนตรีซีเกมส์ในการประชุมเมื่อวันที่ 25 ตุลาคม ที่ผ่านมา

พลเอกเดชา กล่าวว่า จากมติดังกล่าว ส่งผลให้การแข่งขันกีฬาซีเกมส์ ครั้งที่ 33 จะเป็นมหกรรมกีฬาเอเชียตะวันออกเฉียงใต้ครั้งแรกในรอบ 14 ปี ที่จะมีการจัดการแข่งขันกีฬาจักรยานครบทั้ง 4 ประเภทหลักดังกล่าว หลังจากที่ครั้งสุดท้ายที่มีการจัดครบทั้ง 4 ประเภทก็คือการแข่งขันซีเกมส์ ครั้งที่ 26 ที่ประเทศอินโดนีเซีย เมื่อปี ค.ศ.2011 แต่หลังจากนั้นไม่เคยมีการจัดการแข่งขันครบทั้ง 4 ประเภทเลย ไม่ว่าจะเป็นที่ประเทศสิงคโปร์, เมียนมา, มาเลเซีย, ฟิลิปปินส์, เวียดนาม และที่ประเทศกัมพูชาในครั้งล่าสุด

“สำหรับรายการแข่งขันที่ได้รับอนุมัติจากมนตรีซีเกมส์ดังกล่าว ประเภทถนน 7 รายการ ประกอบด้วย ไทม์ไทรอัลบุคคลชาย และ หญิง, ทีมไทม์ไทรอัลชาย, ไครทีเรียมหญิง, โรดเรซบุคคลชาย, โรดเรซทีมชาย และโรดเรซบุคคลหญิง / ประเภทเสือภูเขา 3 รายการ ประกอบด้วย ดาวน์ฮิลชายและหญิง กับ ครอสคันทรี่อีลิมิเนเตอร์ชาย / ประเภทบีเอ็มเอ็กซ์ 2 รายการ ประกอบด้วย บีเอ็มเอ็กซ์เรซซิงชาย และ ไทม์ไทรอัลชาย / ประเภทลู่ได้รับอนุมัติ 5 รายการ ประกอบด้วย ทีมเปอร์ซูตชาย, ทีมสปรินท์ชาย, คีรินชาย, พ้อยต์เรซชาย และสแครตช์หญิง จำนวนรวมทั้งสิ้น 17 เหรียญทอง” พลเอกเดชา กล่าว

“เสธ.หมึก” กล่าวอีกว่า ส่วนสนามแข่งขันประเภทต่าง ๆ สมาคมกีฬาจักรยานแห่งประเทศไทยฯ ได้รับอนุมัติตามที่ฝ่ายเทคนิคของสมาคมเตรียมแผนไว้ล่วงหน้า ดังนี้ ประเภทถนน จะใช้เส้นทางออกสตาร์ทจากสวนกีฬากมล ถนนสุวินทวงศ์ เขตหนองจอก ไปเข้าเส้นชัยที่จังหวัดนครนายก ประเภทบีเอ็มเอ็กซ์เรซซิง จะใช้สนามบีเอ็มเอ็กซ์ภายในสวนกีฬากมล ซึ่งเป็นสนามที่ได้มาตรฐานระดับซูเปอร์ครอสของสหพันธ์จักรยานนานาชาติ (ยูซีไอ)

ประเภทลู่ จะใช้สนามเวลโลโดรม หัวหมาก ภายในการกีฬาแห่งประเทศไทย ซึ่งแม้ว่าจะเป็นลู่พื้นซีเมนต์ความยาวต่อรอบ 333.33 เมตร ก็ยังจัดเป็นลู่มาตรฐานระดับคลาส 1 ได้รับการรับรองจากยูซีไอ สามารถจัดการแข่งขันในระดับนานาชาติได้ ส่วนประเภทเสือภูเขา จะจัดในพื้นที่สวนสัตว์เปิดเขาเขียว อำเภอศรีราชา จังหวัดชลบุรี ซึ่งจะมี “หมูเด้ง” ฮิปโปโปเตมัสแคระ ที่มีชื่อเสียงโด่งดังไปทั่วโลกเป็นไฮไลต์

“สำหรับการแข่งขันจักรยานทั้ง 4 ประเภท สมาคมกีฬาจักรยานแห่งประเทศไทยฯ ได้แจ้งเบื้องต้นไปยังสหพันธ์จักรยานนานาชาติ ให้มีการบรรจุการแข่งขันลงในปฏิทินของยูซีไอในฐานะการแข่งขันระดับภูมิภาค เพื่อให้การแข่งขันได้รับการรับรองมาตรฐานและนักกีฬาในภูมิภาคเอเชียตะวันออกเฉียงใต้ที่เข้าร่วมการชิงชัยมหกรรมกีฬาซีเกมส์ ครั้งที่ 33 จะมีโอกาสได้รับคะแนนสะสมยูซีไอเพื่อจัดอันดับโลกของกีฬาจักรยานทั้ง 4 ประเภท ซึ่งจะมีส่วนช่วยในการเก็บคะแนนสะสมคัดเลือกโอลิมปิกเกมส์ 2028 ที่นครลอสแอนเจลีส ประเทศสหรัฐอเมริกา อีกทางหนึ่ง”