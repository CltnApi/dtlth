---
layout: post
code: "ART24112713273TYWAZ"
origin_url: "https://www.khaosod.co.th/sports/news_9524216"
image: "https://github.com/user-attachments/assets/24950c8e-8221-4095-a83d-ad7c69bf1014"
title: "โปรแกรมบอล 27 พ.ย. 2567 ลิเวอร์พูลฉะเรอัล มาดริด ศึกยูฟ่า แชมเปียนส์ ลีก"
description: "โปรแกรมบอล คืนนี้ยังคงอยู่กับรอบลีกของฟุตบอลยูฟ่า แชมเปียนส์ ลีก ไฮไลต์หนีไม่พ้นแมตช์ที่ลิเวอร์พูลซึ่งชนะรวดมาตลอด 4 นัด ต้องเจอแชมป์เก่าเรอัล มาดริด"
category: "SPORTS"
language: "th"
date: 2024-11-27T13:41:27.881Z
---

# โปรแกรมบอล 27 พ.ย. 2567 ลิเวอร์พูลฉะเรอัล มาดริด ศึกยูฟ่า แชมเปียนส์ ลีก

[![โปรแกรมบอล 27 พ.ย. 2567 ลิเวอร์พูลฉะเรอัล มาดริด ศึกยูฟ่า แชมเปียนส์ ลีก](https://www.khaosod.co.th/wpapp/uploads/2024/11/2024-11-02T163241Z_1105582925_UP1EKB219YG6R_RTRMADP_3_SOCCER-ENGLAND-LIV-BHA-REPORT.jpg "โปรแกรมบอล 27 พ.ย. 2567 ลิเวอร์พูลฉะเรอัล มาดริด ศึกยูฟ่า แชมเปียนส์ ลีก")](https://www.khaosod.co.th/wpapp/uploads/2024/11/2024-11-02T163241Z_1105582925_UP1EKB219YG6R_RTRMADP_3_SOCCER-ENGLAND-LIV-BHA-REPORT.jpg)

**โปรแกรมบอล 27 พฤศจิกายน 2567**

**ฟุตบอลยูฟ่า แชมเปียนส์ ลีก**

**รอบลีก**

เชอร์เวนา ซเวซดา-สตุตการ์ต คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 1 เชอร์เวนา ซเวซดา จากเซอร์เบีย แพ้รวดตลอด 4 แรก แม้ว่าสตุตการ์ต จากเยอรมนี จะฟอร์มไม่ดีนัก แต่ทีมเยือนที่ระดับชั้นเหนือกว่าน่าบุกชนะได้

สตวร์ม กราซ-จิโรนา คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 3 สตวร์ม กราซ จากออสเตรีย แพ้มาตลอด 4 แมตช์แรก แต่คู่แข่งอย่างจิโรนา จากสเปน ก็ไม่ได้มีผลงานที่ดีนัก มองแล้วน่าจบเจ๊ากัน

ลิเวอร์พูล-เรอัล มาดริด คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 1 “หงส์แดง”ลิเวอร์พูล จากอังกฤษ เปิดสนามแอนฟิลด์ รับการมาเยือนของ “ราชันชุดขาว”เรอัล มาดริด แชมป์เก่าจากสเปน

หลังผ่านมา 4 นัด ลิเวอร์พูลเป็นทีมเดียวที่ชนะรวด เก็บไป 12 คะแนนเต็ม ยึดอันดับ 3 ซึ่งอยู่ในพื้นที่เข้ารอบน็อกเอาต์แบบอัตโนมัติ ส่วนมาดริดชนะ 2 แพ้ 2 มีอยู่ 6 คะแนน รั้งอันดับ 21 ซึ่งอยู่ในโซนโควต้าเพลย์ออฟ

ผลงานแมตช์ที่ผ่านมา ลิเวอร์พูลชนะเอซี มิลาน 3-1 (เยือน), ชนะโบโลญญา 2-0 (เหย้า), ชนะไลป์ซิก 1-0 (เยือน), ชนะไบเออร์ เลเวอร์คูเซน 4-0 (เหย้า)

ด้านมาดริดชนะสตุตการ์ต 3-1 (เหย้า), แพ้ลีลล์ 0-1 (เยือน), ชนะโบรุสเซีย ดอร์ตมุนด์ 5-2 (เหย้า), แพ้เอซี มิลาน 1-3 (เหย้า)

เกมนี้เจ้าบ้านคงส่ง หลุยส์ ดิอาซ, โมฮาเหม็ด ซาลาห์, ดาร์วิน นูนเญซ ลงตัวจริง ขณะที่ทีมเยือนน่าจะใช้งาน คีลิยัน เอ็มบัปเป, เอ็นดริก, จูด เบลลิงแฮม

ลิเวอร์พูลกำลังมั่นใจสุดๆ แถมผู้เล่นในทีมก็เข้าขากันดี ต่างจากมาดริดที่ดูลดความน่ากลัวลงไปจากฤดูกาลที่แล้ว งวดนี้ “หงส์แดง” น่าเป็นฝ่ายได้เฮ

แอสตัน วิลลา-ยูเวนตุส คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 3 “สิงห์ผงาด”แอสตัน วิลลา จากอังกฤษ เปิดสนามวิลลา พาร์ก รับการมาเยือนของ “ม้าลาย”ยูเวนตุส จากอิตาลี  
หลังผ่านมา 4 นัดเท่ากัน วิลลาชนะ 3 แพ้ 1 เก็บไป 9 คะแนน อยู่อันดับ 12 ส่วนยูเวนตุสชนะ 2 เสมอ 1 แพ้ 1 มีอยู่ 7 คะแนน ยึดอันดับ 16 ซึ่งทั้งคู่อยู่ในพื้นที่โควต้าเพลย์ออฟ

วิลลาช่วงหลังฟอร์มตกอย่างเห็นได้ชัด แต่ยูเวนตุสก็มีปัญหาเรื่องสภาพทีม มองแล้วน่าจบเจ๊ากัน

ดินาโม ซาเกร็บ-โบรุสเซีย ดอร์ตมุนด์ คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 4 และทรู พรีเมียร์ ฟุตบอล 4 ดินาโม ซาเกร็บ จากโครเอเชีย เปิดสนามสตาดิโอน มักซิมีร์ รับการมาเยือนของโบรุสเซีย ดอร์ตมุนด์ รองแชมป์เก่าจากเยอรมนี

หลังผ่านมา 4 นัดเท่ากัน ดินาโมชนะ 2 เสมอ 1 แพ้ 1 เก็บไป 7 คะแนน อยู่อันดับ 19 ส่วนดอร์ตมุนด์ชนะ 3 แพ้ 1 เก็บไป 9 คะแนน ครองอันดับ 10 เท่ากับว่าทั้งคู่อยู่ในพื้นที่โควต้าเพลย์ออฟ

เทียบกันแล้วดินาโมมาตรฐานยังเป็นรองดอร์ตมุนด์ ยังเชื่อว่าทีมเยือนดีพอจะบุกคว้าชัย

โมนาโก-เบนฟิกา คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 5 และทรู พรีเมียร์ ฟุตบอล 5 โมนาโก จากฝรั่งเศส กำลังอยู่ในฟอร์มที่ดี แม้คู่แข่งอย่างเบนฟิกา จากโปรตุเกส จะแข็งแกร่งไม่น้อย แต่เชื่อว่าเจ้าบ้านน่าเฉือนชนะได้

โบโลญญา-ลีลล์ คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 6 และทรู พรีเมียร์ ฟุตบอล 3 โบโลญญา จากอิตาลี ยังไม่ชนะใครในรายการนี้เลย คู่แข่งอย่างลีลล์ จากฝรั่งเศส ก็เป็นทีมที่แกร่งใช่ย่อย มองแล้วทีมเยือนคงไม่แพ้

เซลติก-คลับ บรูช คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 7 และทรูสปอร์ต 2 เซลติก จากสกอตแลนด์ หวังผลจากเกมในบ้านได้ คู่แข่งอย่างคลับ บรูช จากเบลเยียม ก็ถือว่าระดับชั้นใกล้เคียงกัน เจ้าบ้านน่าเบียดคว้าชัย

พีเอสวี-ชักตาร์ โดเน็ตส์ก คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 8 พีเอสวี จากเนเธอร์แลนด์ ฟอร์มช่วงหลังถือว่าใช้ได้ ทางด้านชักตาร์ โดเน็ตส์ก จากยูเครน ก็ไม่ได้เป็นคู่แข่งที่หนักหนามาก มองแล้วเจ้าบ้านน่าชนะ