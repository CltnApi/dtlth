---
layout: post
code: "ART2411061632LVPG9V"
origin_url: "https://www.khaosod.co.th/sports/news_9493771"
image: "https://github.com/user-attachments/assets/06fa1650-c4ca-4f12-9d29-b97de5f3ab97"
title: "หลังทีมฟอร์มแย่ เรอัล มาดริด พิจารณาปลด อันเชล็อตติ พ้นกุนซือ"
description: "สื่อรายงาน เรอัล มาดริด กำลังพิจารณาปลด คาร์โล อันเชล็อตติ ออกจากตำแหน่งผู้จัดการทีมในช่วงไม่กี่สัปดาห์ข้างหน้าหากผลงานของสโมสรยังไม่ดีขึ้น"
category: "SPORTS"
language: "th"
date: 2024-11-06T16:36:45.923Z
---

# หลังทีมฟอร์มแย่ เรอัล มาดริด พิจารณาปลด อันเชล็อตติ พ้นกุนซือ

[![หลังทีมฟอร์มแย่ เรอัล มาดริด พิจารณาปลด อันเชล็อตติ พ้นกุนซือ](https://www.khaosod.co.th/wpapp/uploads/2024/11/Carlo-Ancelotti-335667.jpg "หลังทีมฟอร์มแย่ เรอัล มาดริด พิจารณาปลด อันเชล็อตติ พ้นกุนซือ")](https://www.khaosod.co.th/wpapp/uploads/2024/11/Carlo-Ancelotti-335667.jpg)

**สื่อรายงาน เรอัล มาดริด กำลังพิจารณาปลด คาร์โล อันเชล็อตติ ออกจากตำแหน่งผู้จัดการทีมในช่วงไม่กี่สัปดาห์ข้างหน้าหากผลงานของสโมสรยังไม่ดีขึ้น**

สำหรับ เรอัล มาดริด โชว์ฟอร์มได้น่าผิดหวังในฤดูกาลนี้โดยเฉพาะช่วงหลังที่พวกเขาไม่ชนะใครมา 2 เกมติดต่อกันทั้งๆ ที่เล่นในถิ่น ซานติอาร์โก เบร์นาเบว ไล่จากพ่าย บาร์เซโลนา คู่ปรับตลอดกาลในศึก “เอล กลาซิโก” ของลา ลีกา สเปน 0-4 และล่าสุดคือการพ่าย เอซี มิลาน 1-3 ในศึกยูฟ่า แชมเปียนส์ ลีก เมื่อวันที่ 5 พ.ย.

Real Madrid’s head coach Carlo Ancelotti reacts during a Spanish La Liga soccer match between Real Madrid and Barcelona at the Santiago Bernabeu stadium in Madrid, Spain, Saturday, Oct. 26, 2024. (AP Photo/Bernat Armangue)



กระทั่งล่าสุด “เรเลโบ” สื่อสเปนระบุว่า เรอัล มาดริด กำลังพิจารณาปลด อันเชล็อตติ ออกจากตำแหน่งกุนซือ โดยตำแหน่งของเฮดโค้ชชาวอิตาเลียนรายนี้กำลังตกอยู่ในอันตรายอย่างชัดเจน และหากผลงานของทีมไม่ดีขึ้นอย่างรวดเร็ว เขาก็อาจจะถูกไล่ออกในอีกไม่กี่สัปดาห์ข้างหน้า

นอกจากนั้นแล้วมีรายงานเพิ่มเติมว่า เทรนเนอร์วัย 65 ปีรายนี้ยังมีปัญหากับ คีลิยัน เอ็มบัปเป แนวรุกทีมชาติฝรั่งเศสหลังเขามองว่า ดาวเตะวัย 25 ปีคือปัญหาใหญ่ที่สุดของสโมสรในการไม่สามารถช่วย เรอัล มาดริด ได้ตอนที่ไม่มีบอล และมองว่าไม่ค่อยวิ่งไล่บอลอย่างเต็มที่

ทั้งนี้ อันเชล็อตติ ขยายสัญญากับทีมออกไปถึงเดือน มิ.ย. 2026 หลังก่อนหน้านี้มีรายงานว่า เจ้าตัวจพไปรับงานคุมทีมชาติบราซิลทว่าสุดท้ายเลือกที่จะอยู่กับ “ราชันชุดขาว” ต่อ