---
layout: post
code: "ART2411281306JR0JKH"
origin_url: "https://www.khaosod.co.th/sports/news_9526167"
image: "https://github.com/user-attachments/assets/2bad4ae2-3c8e-4191-84b8-661d2beb07a5"
title: "คิปโชเก สุดฮอต แฟนคลับนับพันแห่ร่วมงาน \"มีต แอนด์ กรี๊ด\""
description: "เอเลียด คิปโชเก ตำนานนักวิ่งมาราธอนโลก เจ้าของแชมป์โอลิมปิกเกมส์ 2 สมัยชาวเคนยา สุดฮอต แฟนคลับนับพันคน แห่ร่วมกระทบไหล่ ในงาน \"มีต แอนด์ กรี๊ด\""
category: "SPORTS"
language: "th"
date: 2024-11-28T13:11:42.083Z
---

# คิปโชเก สุดฮอต แฟนคลับนับพันแห่ร่วมงาน "มีต แอนด์ กรี๊ด"

[![คิปโชเก สุดฮอต แฟนคลับนับพันแห่ร่วมงาน "มีต แอนด์ กรี๊ด"](https://www.khaosod.co.th/wpapp/uploads/2024/11/bhutr.jpg "คิปโชเก สุดฮอต แฟนคลับนับพันแห่ร่วมงาน "มีต แอนด์ กรี๊ด"")](https://www.khaosod.co.th/wpapp/uploads/2024/11/bhutr.jpg)

![](https://www.khaosod.co.th/wpapp/uploads/2024/11/S__25411603.jpg)

ความเคลื่อนไหวก่อนการแข่งขันวิ่งมาราธอนส่งเสริมการท่องเที่ยวระดับโลก ครั้งที่ 7 ประจำปี 2567 รายการ “อะเมซิ่ง ไทยแลนด์ มาราธอน แบงค็อก พรีเซ็นต์บาย โตโยต้า ครั้งที่ 7” หรือ “**วิ่งผ่าเมือง**” ชิงถ้วยพระราชทานพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และสมเด็จพระเจ้าลูกเธอ เจ้าฟ้าพัชรกิติยาภาฯ ชิงเงินรางวัลรวม 2,440,500 บาท โดยปีนี้สุดพิเศษ **เอเลียด คิปโชเก** ตำนานนักวิ่งมาราธอนโลก เจ้าของสถิติวิ่งมาราธอนได้ต่ำกว่า 2 ชม. แชมป์โอลิมปิกเกมส์ 2 สมัย ชาวเคนยา ในฐานะ “ฑูตด้านการท่องเที่ยวกีฬาและวัฒนธรรม” ของประเทศไทย เดินทางมาร่วมวิ่งในระยะ 10 กม. ด้วยนั้น



ล่าสุด เมื่อวันที่ 28 พ.ย.67 ที่สนามกีฬาแห่งชาติ ศุภชลาศัย สนามกีฬาแห่งชาติ เอเลียด คิปโชเก ได้ร่วมกิจกรรม “ATMBKK2024 x RUNNING ZONE 10K & KIPCHOGE FAN MEET presented by SUPERSPORTS” ซึ่งเปิดโอกาสให้แฟนคลับของ **เอเลียด คิปโชเก** กระทบไหล่ไอดอลในดวงใจ ด้วยการร่วมวิ่ง 24 รอบสนาม ระยะทางรวม 10 กม. ภายในสนามศุภชลาศัย โดยมีเหล่านักวิ่งและแฟนคลับของ **คิปโชเก** มาร่วมงานกว่า 1,000 คน ภายในงานยังได้รับเกียรติจาก ดร.ชัชชาติ สิทธิพันธุ์ ผู้ว่าราชการกรุงเทพมหานคร นำน้องๆ นักเรียนจากโรงเรียนกีฬากรุงเทพฯ มาร่วมสัมผัสมือและร่วมวิ่งกับตำนานมาราธอนโลกด้วย ซึ่งบรรยากาศการต้อนรับคิปโชเก เป็นไปอย่างอบอุ่นและประทับใจ

![](https://www.khaosod.co.th/wpapp/uploads/2024/11/S__25411600.jpg)

นอกจากนี้ยังมีเหล่านักวิ่งทีมชาติ อาทิ “บิ๊ก” ณัฐวุฒิ และ “เบล” ณัฐวัฒน์ อินนุ่ม นักวิ่งฝาแฝด, ลินดา จันทะชิด รวมทั้งผู้พิการ ก็ได้เข้าร่วมกิจกรรมเพื่อสร้างแรงบันดาลใจในครั้งนี้ด้วย เช่นเดียวกับ คีริน ตันติเวทย์ นักวิ่งทีมชาติไทยลูกครึ่งไทย–อเมริกัน ที่ไม่พลาดงานนี้เดินทางมาเข้าร่วมชมอย่างใกล้ชิดด้วย

ทางด้าน ดร.ชัชชาติ สิทธิพันธุ์ ผู้ว่าราชการกรุงเทพมหานคร กล่าวว่า วันนี้ได้นำน้องๆ นักเรียนจากโรงเรียนกีฬากรุงเทพมหานคร มาเข้าร่วมกิจกรรมด้วย ถือได้ว่าการมาเยือนเมืองไทยของ เอเลียด คิปชเก จะเป็นการกระตุ้นและปลุกกระแสให้เกิดความตื่นตัวเพิ่มมากยิ่งขึ้นด้วย ส่วนตัวต้องขอขอบคุณทุกภาคส่วนที่ทำให้เกิดงานนี้ขึ้น เชื่อว่าการจัดในงานวันที่ 1 ธ.ค.นี้ ที่จะมีเหล่านักวิ่งมาร่วมกันหลายหมื่นคนนั้นจะจัดได้อย่างยิ่งใหญ่สมการรอคอยอย่างแน่นอน

![](https://www.khaosod.co.th/wpapp/uploads/2024/11/S__25411613.jpg)

สำหรับโปรแกรมการร่วมกิจกรรมต่างๆ นั้น ในวันที่ 30 พ.ย. เอเลียด คิปโชเก จะไปพิมพ์มือ (Handprint Ceremony) ณ บริเวณลานกิจกรรมบึงน้ำสวนเบญจกิติ เวลา 07.30 น. จากนั้นเวลา 10.30 น. จะมีพิธีแถลงข่าวอย่างเป็นทางการ (ชั้น M) โรงแรมปทุมวันปริ้นเซส ต่อไป