---
layout: post
code: "ART2411060847X6T9VK"
origin_url: "https://www.khaosod.co.th/breaking-news/news_9493087"
image: "https://github.com/user-attachments/assets/3920a3f3-19f0-4a59-9589-48446384d71a"
title: "ทรัมป์ ประกาศชัยชนะนั่งเก้าอี้ ปธน.สหรัฐ คนที่ 47 ได้คะแนนสนับสนุนมากกว่า 4 ปีก่อน"
description: "ทรัมป์ ประกาศชัยชนะนั่งเก้าอี้ ปธน.สหรัฐ คนที่ 47 ได้คะแนนสนับสนุนมากกว่า 4 ปีก่อน"
category: "HOT_NEWS"
language: "th"
date: 2024-11-06T08:52:06.509Z
---

# ทรัมป์ ประกาศชัยชนะนั่งเก้าอี้ ปธน.สหรัฐ คนที่ 47 ได้คะแนนสนับสนุนมากกว่า 4 ปีก่อน

[![ทรัมป์ ประกาศชัยชนะนั่งเก้าอี้ ปธน.สหรัฐ คนที่ 47 ได้คะแนนสนับสนุนมากกว่า 4 ปีก่อน](https://www.khaosod.co.th/wpapp/uploads/2024/11/trumpwinner.jpg "ทรัมป์ ประกาศชัยชนะนั่งเก้าอี้ ปธน.สหรัฐ คนที่ 47 ได้คะแนนสนับสนุนมากกว่า 4 ปีก่อน")](https://www.khaosod.co.th/wpapp/uploads/2024/11/trumpwinner.jpg)

**ทรัมป์ ประกาศชัยชนะนั่งเก้าอี้ ปธน.สหรัฐ คนที่ 47 ได้คะแนนสนับสนุนมากกว่า 4 ปีก่อน**

วันที่ 6 พ.ย.2567 **นายโดนัลด์ ทรัมป์ อดีตประธานาธิบดีสหรัฐอเมริกา** และตัวแทนผู้สมัครจากพรรครีพับลิกันในการชิงตำแหน่งประธานาธิบดีสหรัฐ ประกาศชัยชนะในการเลือกตั้งแล้ว โดยเขากล่าวต่อผู้สนับสนุนที่ศูนย์ประชุมปาล์มบีชเคาท์ตี้ในรัฐฟลอริดา

โดยฟอกซ์นิวส์ซึ่งมีความสนิทสนมใกล้ชิดกับทรัมป์ เป็นสื่อแรกที่ออกมาประกาศว่าทรัมป์เป็นผู้คว้าชัยและจะกลายเป็นประธานาธิบดีสหรัฐคนที่ 47 และเป็นบุคคลที่ 2 ในประวัติศาสตร์ของสหรัฐที่ได้ดำรงตำแหน่งประธานาธิบดีในสมัยที่ 2 ที่ไม่ต่อเนื่องกัน

ด้านสำนักข่าวอื่นๆ ยังไม่ได้ประกาศชัยชนะของทรัมป์อย่างเป็นทางการ แม้ว่าทรัมป์จะได้รับชัยชนะในรัฐสะวิงสเตตอย่างเพนซิลเวเนีย นอร์ทแคโรไลนา และจอร์เจีย ทั้งยังมีคะแนนนำในสะวิงสเตตอีก 4 รัฐที่เหลือ

ทั้งนี้ ทรัมป์ได้รับคะแนนสนับสนุนมากกว่าการเลือกตั้งเมื่อ 4 ปีก่อนในเกือบทุกพื้นที่ของสหรัฐอเมริกา ผู้สนับสนุนเขายังเพิ่มขึ้นในพื้นที่ชานเมืองของชนบทไปจนถึงเมืองใหญ่บางแห่งที่เคยเป็นฐานเสียงของพรรคเดโมแครตมาตลอด ไม่ว่าจะเป็นพื้นที่ที่คนมีรายได้สูงหรือรายได้ต่ำ ตลอดจนในพื้นที่ที่มีอัตรการว่างงานค่อนข้างสูงและในพื้นที่ที่มีการว่างงานในระดับต่ำ

ด้านนักลงทุนทั่วโลกต่างจับตามองชัยชนะของทรัมป์เช่นกัน โดยในช่วงค่ำวันที่ 5 พฤศจิกายน ตามเวลาในสหรัฐ สัญญาซื้อขายล่วงหน้าของตลาดหุ้นสหรัฐและค่าเงินดอลลาร์ปรับตัวพุ่งสูงขึ้น ขณะที่ผลตอบแทนพันธบัตรรัฐบาลและมูลค่าของบิตคอยน์พุ่งสูงขึ้นเช่นกัน โดยนักวิเคราะห์และนักลงทุนต่างระบุว่าการซื้อขายเหล่านี้สนับสนุนชัยชนะของทรัมป์