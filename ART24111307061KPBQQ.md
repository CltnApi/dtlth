---
layout: post
code: "ART24111307061KPBQQ"
origin_url: "https://www.khaosod.co.th/horoscope/news_9501400"
image: "https://github.com/user-attachments/assets/759cad21-3c8d-4c32-9cf3-08aa8eaf0c22"
title: "ดวงเฮงดวงปัง - ราศีใดระวังเสียรู้มิจฉาชีพ  ราศีไหนจะได้พบเพื่อนเก่า และเขานำข่าวดีมาบอกท่าน"
description: "ลัคนา (ลั) ราศีเมษวันนี้ท่านอาจได้เลื่อนตำแหน่งหน้าที่การงานสูงขึ้น หรือบริวารของท่านยกย่องกันเอง ท่านจะมีความสุขในการทำงานมากขึ้นกว่าแต่ก่อน"
category: "HOROSCOPE"
language: "th"
date: 2024-11-13T07:10:56.420Z
---

# ดวงเฮงดวงปัง - ราศีใดระวังเสียรู้มิจฉาชีพ  ราศีไหนจะได้พบเพื่อนเก่า และเขานำข่าวดีมาบอกท่าน

[![ดวงเฮงดวงปัง - ราศีใดระวังเสียรู้มิจฉาชีพ  ราศีไหนจะได้พบเพื่อนเก่า และเขานำข่าวดีมาบอกท่าน](https://www.khaosod.co.th/wpapp/uploads/2024/11/05-วันพฤหัส.jpg "ดวงเฮงดวงปัง - ราศีใดระวังเสียรู้มิจฉาชีพ  ราศีไหนจะได้พบเพื่อนเก่า และเขานำข่าวดีมาบอกท่าน")](https://www.khaosod.co.th/wpapp/uploads/2024/11/05-วันพฤหัส.jpg)

**ดวงเฮงดวงปัง  
****วันพฤหัสบดีที่ 14 พฤศจิกายน พ.ศ.2567  
****โหร…บุศพันธ์**

![ดวงเฮงดวงปัง - วันพฤหัสบดีที่ 14 พฤศจิกายน พ.ศ.2567](https://www.khaosod.co.th/wpapp/uploads/2024/11/005-วันพฤหัส.jpg)

**ลัคนา (ลั) ราศีเมษ**

วันนี้ท่านอาจได้เลื่อนตำแหน่งหน้าที่การงานสูงขึ้น หรือบริวารของท่านยกย่องกันเอง ท่านจะมีความสุขในการทำงานมากขึ้นกว่าแต่ก่อน มีจิตใจใฝ่ธรรมะและการศึกษาหาความรู้เพิ่มเติมอยู่เสมอ เป็นช่วงที่ท่านไม่ควรรีบเจรจาธุรกิจการค้าให้สำเร็จเสร็จสิ้นไป เพราะช่วงนี้ท่านใช้วาจาใดๆ ก็ไม่ค่อยได้ผลดี

**ลัคนา (ลั) ราศีพฤษภ**

วันนี้ท่านทำงานด้วยความยากลำบาก แถมยังอาจได้ลาภเป็นของปลอมหรือธนบัตรปลอม หรือไม่เช่นนั้นท่านทุบกระปุกออกมาก็อาจเจอเงินขึ้นสนิมขึ้นราก็เป็นได้ เพื่อนหน้าใหม่มีความมุ่งหมายไม่ชัดเจนหรือเขาอาจแสดงอาการไม่ชอบหน้าท่านอย่างชัดเจน ไม่ควรไว้ใจให้สนิทจนเกินไป

**ลัคนา (ลั) ราศีเมถุน**

วันนี้ท่านไม่ควรวิพากษ์วิจารณ์ผู้อื่นไม่ว่าเรื่องใดๆ ก็ตาม แม้ท่านตั้งใจที่จะติเพื่อก่อ คนอื่นๆ ที่ไม่เข้าใจท่านก็อาจแปลงสารไปในทางที่เสื่อมเสียแก่ท่านได้ การค้าขายของชิ้นเล็กชิ้นน้อยยังไม่ได้ผลดีนัก ไม่ควรใช้อำนาจบาตรใหญ่กับใครใดๆ ทั้งสิ้น การทวงหนี้มีแต่จะเสียชื่อ แต่ท่านอยู่เฉยๆ จะมีลาภก้อนใหญ่

**ลัคนา (ลั) ราศีกรกฎ**

วันนี้ท่านอาจอยากแก้ไขหรือตกแต่งต่อเติมบ้านเรือนให้เหมาะสมกับฐานะความเป็นอยู่ยิ่งขึ้น อาจพบรักกับผู้มีปัญญาฉลาดและเฉียบแหลม มีอาชีพเป็นผู้ทรงปัญญา เช่น หมอ ครู อาจารย์ เป็นต้น ส่วนท่านที่มีคู่แล้ว คู่หมั้นคู่สมรสมีส่วนช่วยเหลือในทางการงาน บริวารมีโชคดีและเขานำลาภมาให้ด้วย

**ลัคนา (ลั) ราศีสิงห์**

วันนี้ท่านมีการติดต่อกับญาติมิตรที่อยู่ห่างไกล การเรียนการสอบและการศึกษาหาความรู้ต่างๆ เป็นผลดีแก่ท่าน แม้จะมีอุปสรรคขวากหนามมากมายก็ตาม ถ้ามีการแข่งขันต่างๆ ท่านชนะเป็นส่วนใหญ่ กิจการงานที่เคยเจริญก้าวหน้าจะเริ่มมีอุปสรรคบ้างเล็กน้อย อาจพบคนถูกตาต้องใจในช่วงสัปดาห์นี้

**ลัคนา (ลั) ราศีกันย์**

วันนี้ท่านมีความเปลี่ยนแปลงในด้านความเป็นอยู่ของท่านในทางที่ดีขึ้นอย่างชัดเจน อาจมีตำแหน่งหน้าที่ทางการงานสูงขึ้น โดยรวมท่านจะมีความสุขมากขึ้น เงินทองลาภผลยังพอมีเข้ามาให้ท่านจับต้องได้ ควรระวังเรื่องการเสียรู้มิจฉาชีพ และบริวารที่ท่านเคยไล่เขาออกไปเพราะเขาประพฤติไม่ดี

**ลัคนา (ลั) ราศีตุล**

วันนี้ท่านมีโชคที่จะได้ลาภบางอย่างเล็กน้อย สิ่งของมีค่าที่ผู้อื่นขอยืมไปและนึกว่าจะไม่ได้คืนก็ได้คืน วันนี้ดวงของท่านค่อนข้างจะอ่อนแอ สิ่งใดที่รู้อยู่แล้วว่าไม่ดีอย่าไปทำเป็นอันขาด ท่านจะได้พบเพื่อนเก่าที่จากกันไปนานๆ และเขาจะนำข่าวดีมาบอกท่าน กิจการงานค่อนข้างทับถม แต่ท่านจัดการได้สำเร็จ

**ลัคนา (ลั) ราศีพิจิก**

วันนี้ท่านจะผิดนัดในระหว่างเพื่อนฝูงทำให้มีเรื่องสับสนยุ่งยากเล็กน้อย คู่หมั้นคู่สมรสเอาใจใส่ดูแลท่านเป็นพิเศษมากขึ้น แต่ท่านกลับรู้สึกขวางหูขวางตาเสียดื้อๆ ไม่ควรไปขอความช่วยเหลือจากพี่น้องที่มั่งมีกว่าท่าน เพราะนอกจากจะไม่ได้แล้วยังถูกว่าอีกด้วย มีรายได้เข้ามาไม่ขาดสายจากหลายทาง

**ลัคนา (ลั) ราศีธนู**

วันนี้ท่านเข้าไปในสถานที่เก่าแก่หรือมีสิ่งปลูกสร้างเก่าๆ เช่นโบราณสถานไม่ค่อยดีนัก แม้คู่ครองคนรักของท่านจะประพฤติตัวดี แต่ก็อาจมีศัตรูตัวฉกาจเกิดขึ้นจากเรื่องรักๆ ใคร่ๆ ของท่านเองก็ได้ ญาติพี่น้องให้การสนับสนุนช่วยเหลือท่านได้ทุกเรื่องด้วยความอบอุ่น ไปไหนควรระวังบ้านช่องของท่านให้ดีๆ

**ลัคนา (ลั) ราศีมังกร**

วันนี้ท่านต่อสู้แข่งขันอะไรก็ได้รับชัยชนะอย่างดี เพื่อนพ้องที่อายุมากกว่าหรือทำงานมานานๆ จะช่วยเหลือกิจการของท่านอย่างเต็มที่ ดาวเสาร์ให้อิทธิพลดีส่งถึงท่าน ญาติมิตรจะช่วยเหลือท่านในการทำงานและการดำเนินชีวิต ถ้าท่านทำงานมานานๆ อาจได้รับการพิจารณาเลื่อนขั้นเลื่อนตำแหน่งสูงขึ้น

**ลัคนา (ลั) ราศีกุมภ์**

วันนี้ท่านได้รับรางวัลเล็กๆ น้อยๆ เป็นกำลังใจในการทำงานด้วยความทุ่มเท การตรากตรำทำงานหรือการพักผ่อนน้อยและรับประทานอาหารไม่มีประโยชน์อาจทำให้ท่านเจ็บป่วยได้ง่ายกว่าปกติในระยะนี้ มีค่าใช้จ่ายสูงเป็นพิเศษ ญาติมิตรมาบอกขายที่ดินแก่ท่าน ซึ่งท่านควรตรวจสอบให้แน่ใจเสียก่อนรับซื้อไว้

**ลัคนา (ลั) ราศีมีน**

วันนี้ท่านจะเอาใจใส่เพื่อนฝูงเป็นพิเศษ อาจมีปัญหาขัดแย้งเพราะทรัพย์สิน ควรระงับสติอารมณ์และวาจานักเลงเอาไว้ให้มาก ท่านยังแก้ปัญหาเรื่องที่ดินของท่านเองไม่ได้ อาจเจ็บไข้ได้ป่วยกะทันหัน เช่น เป็นลมในรถสาธารณะ ท้องร่วงในขณะเดินทาง เป็นต้น บริวารจะแบ่งพรรคแบ่งพวกกันเป็นที่วุ่นวาย