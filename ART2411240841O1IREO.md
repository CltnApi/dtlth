---
layout: post
code: "ART2411240841O1IREO"
origin_url: "https://www.khaosod.co.th/sports/news_9519219"
image: "https://github.com/user-attachments/assets/f1a2f5d3-2548-4b24-bcf9-d300f9bb89c4"
title: "โค้ชแบน รับพักฟีฟ่าเดย์ทำให้ขาดความต่อเนื่อง จนพ่ายเมืองทองบิ๊กแมตช์ไทยลีก"
description: "โค้ชแบน ธชตวัน ศรีปาน หัวหน้าโค้ชแบงค็อก ยูไนเต็ด ยอมรับการที่ต้องพักเบรกช่วงทีมชาติทำให้ทีมขาดความต่อเนื่อง จนมาซึ่งการแพ้เมืองทองในเกมบิ๊กแมตช์"
category: "SPORTS"
language: "th"
date: 2024-11-24T08:47:28.826Z
---

# โค้ชแบน รับพักฟีฟ่าเดย์ทำให้ขาดความต่อเนื่อง จนพ่ายเมืองทองบิ๊กแมตช์ไทยลีก

[![โค้ชแบน รับพักฟีฟ่าเดย์ทำให้ขาดความต่อเนื่อง จนพ่ายเมืองทองบิ๊กแมตช์ไทยลีก](https://www.khaosod.co.th/wpapp/uploads/2024/11/Tochtawan.jpg "โค้ชแบน รับพักฟีฟ่าเดย์ทำให้ขาดความต่อเนื่อง จนพ่ายเมืองทองบิ๊กแมตช์ไทยลีก")](https://www.khaosod.co.th/wpapp/uploads/2024/11/Tochtawan.jpg)

โค้ชแบน ธชตวัน ศรีปาน หัวหน้าโค้ชแบงค็อก ยูไนเต็ด ยอมรับการที่ต้องพักเบรกช่วงทีมชาติทำให้ทีมขาดความต่อเนื่อง จนมาซึ่งการแพ้เมืองทองในเกมบิ๊กแมตช์

โค้ชแบน ธชตวัน ศรีปาน หัวหน้าผู้ฝึกสอน “แข้งเทพ”ทรู แบงค็อก ยูไนเต็ด เพิ่งพาลูกทีมหยุดสถิติไม่แพ้ในทุกรายการไว้ที่ 9 นัด หลังจากเพิ่งออกไปแพ้เมืองทอง ยูไนเต็ด 1-2 เกมบิ๊กแมตช์ไทยลีก เมื่อ 23 พ.ย.ที่ผ่านมา

หลังเกมกุนซือแข้งเทพเผยว่า “ต้องยอมรับว่าเราเองวางแท็กติกได้ไม่ดีด้วยเนื่องจากเมืองทองหันมาเล่นกองหลัง 3 คน ซึ่งต่างจากรูปแบบที่เคยเล่นก่อนหน้านี้ ทำให้เราจัดการเรื่องมาร์คตัวผู้เล่นคู่แข่งได้ไม่ดีเท่าที่ควร ทำให้เกิดการสับสนพอสมควร ยังดีที่เรายังพอกลับมาได้บ้าง กระทั่งเราเสียสมาธิในช่วงท้ายทำให้เกิดข้อผิดพลาดและเสียประตูจนนำมาถึงความพ่ายแพ้”

“ตามความจริงแล้วเราน่าจะยื้อได้ดีกว่านี้ แต่ต้องยอมรับว่าเมืองทองทำได้ดีและเราต้องขอแสดงความยินดีกับพวกเขาที่สุดท้ายเป็นผู้ชนะ ต่อจากนี้เราต้องพยายามรักษาสมดุลในการเล่นของเรา ซึ่งนัดต่อไปเราจะเล่นในฟุตบอลเอเอฟซี แชมเปียนส์ลีก ทู ด้วยการออกไปเยือน หวังว่าเราจะทำผลงานได้ดีและผ่านเข้ารอบต่อไป”

“หลังจากจบฟุตบอลถ้วยเอเชีย เกมต่อไปเราต้องเล่นกับบีจี ปทุม ยูไนเต็ด แน่นอนว่าเป็นช่วงเวลาที่กระชั้นคงต้องดูความพร้อม ความสมบูรณ์ของผู้เล่นเราด้วยว่าถึงเวลานั้นจะมีสภาพเป็นอย่างไร ดังนั้นต้องเร่งฟื้นฟูสภาพร่างกายของทุกคนให้พร้อมสำหรับการเล่นยอย่างต่อเนื่อง”

“แต่ถ้ามองในแง่ดีคือการที่เราจะได้มีเกมต่อเนื่อง อย่างที่ทราบก่อนหน้านี้เราเล่นต่อเนื่องมาและทำผลงานได้ดี จนกระทั่งต้องหยุดในฟีฟ่าเดย์ทำให้เราขาดความต่อเนื่องซึ่่งมีผลทำให้เราแพ้เมืองทอง เป็นเพราะเราขาดความเข้าใจในการเล่นจากการไม่ได้เล่นร่วมกันอย่างต่อเนื่อง”

“ถึงตอนนี้เรายังไม่ได้วางแผนว่าเมื่อตลาดนักเตะรอบสองจะเปิดนั้นเรามองผู้เล่นตำแหน่งไหนมาเพิ่มเติมบ้าง เราเพียงต้องทำผลงานนัดต่อนัดจากนี้ไปให้ดีที่สุด ให้นักเตะมีสภาพความพร้อมที่ดีที่สุดในการเล่นแต่ละนัด หลังจากนั้นเราค่อยมาคุยกันอีกทีว่ามีนักเตะในตำแหน่งไหนที่เราต้องการมาเพิ่มบ้างในช่วงตลาดรอบสองนี้”

สำหรับโปรแกรมนัดต่อไปแบงค็อก ยูไนเต็ด เตรียมออกไปเยือนแทมปิเนส โรเวอร์ส ที่สิงคโปร์ ฟุตบอลเอเอฟซี แชมเปียนส์ลีก ทู กลุ่มจี นัดที่ 5 วันที่ 27 พ.ย. จากนั้นจะกลับมาเล่นในบ้านพบกับ “เดอะ แรบบิท”บีจี ปทุม ยูไนเต็ด เกมบิ๊กแมตช์ไทยลีก วันที่ 1 ธ.ค. จากนั้นจะไปเยือนนัม ดินห์ ที่เวียดนาม ในฟุตบอลเอเอฟซี แชมเปียนส์ลีก ทู วันที่ 4 ธ.ค.