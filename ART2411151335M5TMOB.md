---
layout: post
code: "ART2411151335M5TMOB"
origin_url: "https://www.khaosod.co.th/special-stories/news_9507626"
image: "https://github.com/user-attachments/assets/4561d54d-280e-4ba4-a3d6-57cc5bd2332e"
title: "เจ้าของเศร้า! น้องหมาสุดรักเสียชีวิต ช็อก อุจจาระราด จากเสียงประทัด"
description: "เจ้าของเศร้า! น้องหมาสุดรักเสียชีวิต ช็อก อุจจาระราด จากเสียงประทัด ฝากไว้เป็นอุทาหรณ์ ไม่จำเป็นอย่าออกบ้าน อยู่เป็นเพื่อนลูก ๆ ของคุณ"
category: "SPECIAL_STORIES"
language: "th"
date: 2024-11-15T15:07:13.208Z
---

# เจ้าของเศร้า! น้องหมาสุดรักเสียชีวิต ช็อก อุจจาระราด จากเสียงประทัด

[![เจ้าของเศร้า! น้องหมาสุดรักเสียชีวิต ช็อก อุจจาระราด จากเสียงประทัด](https://www.khaosod.co.th/wpapp/uploads/2024/11/dog-1.jpg "เจ้าของเศร้า! น้องหมาสุดรักเสียชีวิต ช็อก อุจจาระราด จากเสียงประทัด")](https://www.khaosod.co.th/wpapp/uploads/2024/11/dog-1.jpg)

**เจ้าของเศร้า! น้องหมาสุดรักเสียชีวิต ช็อก อุจจาระราด จากเสียงประทัด ฝากไว้เป็นอุทาหรณ์ ไม่จำเป็นอย่าออกบ้าน อยู่เป็นเพื่อนลูก ๆ ของคุณ**

เข้าสู่ช่วงเทศกาลลอยกระทง ซึ่งตรงกับวันที่ 15 พ.ย. โดยหนึ่งในกิจกรรมที่หลายคนทำกันคือการจุดประทัด พลุไฟกันจำนวนมาก ทำให้สุนัข แมว ในหลาย ๆ พื้นที่ ต่างหวาดกลัวตกใจหนีเสียงพลุกันกระเจิง บางส่วนช็อกถึงขั้นเสียชีวิต

เช่นเดียวกับเคสที่เกิดขึ้นนี้ ล่าสุดผู้ใช้เฟซบุ๊ก [**ชนะศักดิ์ ดอนจักร์**](https://www.facebook.com/imac.baba?__cft__[0]=AZXvJ8lfv7J2Wjb2IlJGR14exGBmkwKogH2_XtCJdMsgXhMqsEzQ0_4Mm_kqRAnRozq14BfsaFIxrtZNxrYIhL6SoJaBKEKKOV00PAOPwwzXBTLj8N9Wk1JBkXzMhrSPcK6-DQlMjEmvTCvs1_FJmcbgY9XoLW6tbWFQJx8CKt769VyKVhe03UxTSq7Xe7RMPjo&__tn__=-UC%2CP-R) ได้โพสต์เรื่องราวสุดเศร้า หลังต้องมาเสียสุนัขสุดรักอายุ 7 เดือน 5 วัน ไปจากอาการช็อกเสียงพลุ โดยระบุดังนี้

“จุดประทัดไม่ว่า แต่มาโยนหน้าบ้านกู เป็นเ\_ยอะไร ?”

“หลับให้สบายนะลูก ใจแทบขาดนะรู้ไหม หนูไม่รอเจอป๊าเลย อีก 20 กว่าวันเอง ตอนเช้ายังวิดีโอคอลหากันอยู่เลย เจอกันแค่ในโทรศัพท์ เสียงสุดท้ายของหนูที่ได้ยินจากกล้องวงจรปิดแล้วเสียงของหนูก็หายไป รู้เลยว่าหนูกลัวประทัด แต่ไม่คิดว่าหนูจะไปไม่กลับ ตอนนั้นอยากไปหาลูก ๆ มากแต่ป๊าอยู่ไกลเหลือเกิน หนูไปอยู่ดาวหมารอป๊านะลูก สักวันเราคงได้เจอกัน รักนะ หยางหยาง”

“ฝากไว้เป็นอุทาหรณ์ เคสนี้อาจจะไม่ใช่เคสแรก ลอยกระทง ปีใหม่ จุดพลุ จุดประทัด ถ้าไม่มีใครอยู่บ้าน ไม่จำเป็นอย่าออกบ้าน อยู่เป็นเพื่อนลูก ๆ ของคุณ”

คุณชนะศักดิ์ เล่าเพิ่มเติมว่า ตนทำงานอยู่ต่างประเทศ มีแผนจะกลับไทยประมาณต้นเดือน ธ.ค. นี้ ปกติตนจะดูกล้องวงจรปิด และคุยกับน้องหมาทุกวัน ที่บ้านตนมีน้องหมาทั้งหมด 7 ตัว แมว 3 ตัว อยู่กับแม่และน้องสาว เลี้ยงแบบปล่อยในบ้าน ไม่มีกรงขัง

ช่วง 6 โมงเย็นวันเกิดเหตุ น้องสาวกับแม่ออกไปงานวันเกิดป้าประมาณ 2-3 ชม. กลับมาเจอน้องหยางหยางตัวเดียวนอนนิ่งหมดลมหายใจ มีอุจาระราดใกล้ ๆ น้องสาวรีบทำซีพีอาร์แล้วพาไปส่งโรงพยาบาลที่เปิด 24 ชม. พอไปถึงหมอบอกน้องไม่มีชีพจรแล้ว เส้นเลือดตีบไม่สามารถฉีดยากระตุ้นหัวใจได้ เลยต้องใช้เครื่องกระตุกหัวใจ แต่ก็ไม่เป็นผล

หลังเกิดเหตุ น้องได้ไปดูกล้องวงจรปิดย้อนหลัง ได้ยินเสียงประทัดดังมากเหมือนเสียงระเบิด แล้วมีเสียงหยางหยางหอน 2 ครั้ง หลังจากนั้นเสียงหยางหยางก็หายไปเลย