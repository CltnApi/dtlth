---
layout: post
code: "ART2411070747DWIAT6"
origin_url: "https://www.khaosod.co.th/sports/news_9494435"
image: "https://github.com/user-attachments/assets/9c7929f2-0dc1-403c-814e-9528e12a0de1"
title: "ยกระดับสนาม BMX ที่เขื่อนวชิราลงกรณ - ต่างชาติชื่นชมเป็นสนามที่สวยท้าทาย"
description: "มร.ปราโตโม เซทยาดิ หัวหน้าผู้ตัดสินนานาชาติชาวอินโดนีเซีย ยกย่องสนามบีเอ็มเอ็กซ์แห่งใหม่ภายในเขื่อนวชิราลงกรณ อ.ทองผาภูมิ จ.กาญจนบุรี เป็นสนามที่มีความ"
category: "SPORTS"
language: "th"
date: 2024-11-07T07:51:24.343Z
---

# ยกระดับสนาม BMX ที่เขื่อนวชิราลงกรณ - ต่างชาติชื่นชมเป็นสนามที่สวยท้าทาย

[![ยกระดับสนาม BMX ที่เขื่อนวชิราลงกรณ - ต่างชาติชื่นชมเป็นสนามที่สวยท้าทาย](https://www.khaosod.co.th/wpapp/uploads/2024/11/r1411335_1296x1296_1-1.jpg "ยกระดับสนาม BMX ที่เขื่อนวชิราลงกรณ - ต่างชาติชื่นชมเป็นสนามที่สวยท้าทาย")](https://www.khaosod.co.th/wpapp/uploads/2024/11/r1411335_1296x1296_1-1.jpg)

**มร.ปราโตโม เซทยาดิ หัวหน้าผู้ตัดสินนานาชาติชาวอินโดนีเซีย ยกย่องสนามบีเอ็มเอ็กซ์แห่งใหม่ภายในเขื่อนวชิราลงกรณ อ.ทองผาภูมิ จ.กาญจนบุรี เป็นสนามที่มีความสวยงามที่สุดในเอเชีย อยู่ท่ามกลางธรรมชาติและได้มาตรฐานระดับโลก จนได้รับคำชื่นชมจากนักปั่นต่างชาติและนักปั่นไทย ที่จะประเดิมชิงชัยในศึกบีเอ็มเอ็กซ์ชิงแชมป์ประเทศไทย ชิงถ้วยพระราชทานฯ ประจำปี 2567 สนามสุดท้าย และการแข่งขันบีเอ็มเอ็กซ์นานาชาติ Thailand BMX Cup 3 ขณะที่ “มร.ฮาร์วี่ เครป” ผู้เชี่ยวชาญการพัฒนากีฬาจักรยานบีเอ็มเอ็กซ์ในภูมิภาคเอเชีย ที่ได้รับการแต่งตั้งจากสหพันธ์จักรยานนานาชาติ (ยูซีไอ) เตรียมนำเสนอข้อมูลทั้งภาพนิ่งและวีดีโอส่งไปให้ “ยูซีไอ” เพื่อรับรองมาตรฐานสนามแข่งขันบีเอ็มเอ็กซ์แห่งใหม่ต่อไป**

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า สมาคมกีฬาจักรยานแห่งประเทศไทยฯ ได้ร่วมกับ การไฟฟ้าฝ่ายผลิตแห่งประเทศไทย (กฟผ.), บริษัท ซีโน-แปซิฟิค เทรดดิ้ง (ไทยแลนด์) จำกัด, บริษัท ท่าอากาศยานไทย จำกัด (มหาชน) หรือ AOT, สำนักงานกองทุนสนับสนุนการสร้างเสริมสุขภาพ (สสส.), บริษัท ไออาร์พีซี จำกัด (มหาชน) และตลาดไท รังสิต จัดการแข่งขันจักรยานบีเอ็มเอ็กซ์ชิงแชมป์ประเทศไทย ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 สนามที่ 5 (สนามสุดท้าย) ระหว่างวันที่ 8-9 พฤศจิกายน ที่สนามภายในสวนสุขภาพเฉลิมพระเกียรติพระบาทสมเด็จพระเจ้าอยู่หัว เขื่อนวชิราลงกรณ อำเภอทองผาภูมิ จังหวัดกาญจนบุรี

พลเอกเดชา กล่าวว่า สำหรับสนามแข่งขันบีเอ็มเอ็กซ์เรซซิงแห่งใหม่ ณ เขื่อนวชิราลงกรณ เสร็จสมบูรณ์พร้อมใช้งานประเดิมด้วยการแข่งขันจักรยานบีเอ็มเอ็กซ์ ชิงแชมป์ประเทศไทย ชิงถ้วยพระราชทานฯ สนามที่ 5 และการแข่งขันจักรยานบีเอ็มเอ็กซ์นานาชาติ Thailand BMX Cup 3 รวมถึงสนามขาไถที่จะใช้แข่งขันจักรยานหนูน้อยขาไถ ชิงแชมป์ประเทศไทย “Thailand Balance Bike Championships 2024” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2567 สนามที่ 4 รอบชิงแชมป์ภาคกลาง ในวันที่ 10 พฤศจิกายน และสนามปั๊มแทร็ค อยู่ในบริเวณเดียวกันท่ามกลางทัศนียภาพที่สวยงามของสันเขื่อนวชิราลงกรณ

นายกสองล้อไทย กล่าวอีกว่า ทั้งสนามบีเอ็มเอ็กซ์เรซซิง, สนามจักรยานขาไถ และสนามปั๊มแทร็ค ณ เขื่อนวชิราลงกรณ อยู่ภายในโครงการสวนสุขภาพเฉลิมพระเกียรติพระบาทสมเด็จพระเจ้าอยู่หัว ซึ่งเป็น 1 ในโครงการของการไฟฟ้าฝ่ายผลิตแห่งประเทศไทย 10 โครงการทั่วประเทศ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เป็นสนามแข่งขันที่มีความสมบูรณ์ ทันสมัยได้มาตรฐาน และจัดวางในพื้นที่ที่สวยงามที่สุด อีกทั้งยังติดตั้งไฟส่องสว่างทำให้สามารถฝึกซ้อมและแข่งขันได้ในยามค่ำคืน สนามแข่งขันทั้ง 3 สนามนี้ ออกแบบและควบคุมการก่อสร้างโดย มร.ฮาร์วี่ เครป ผู้ฝึกสอนทีมชาติไทยซึ่งเป็นผู้เชี่ยวชาญที่ได้รับการแต่งตั้งจากสหพันธ์จักรยานนานาชาติ (ยูซีไอ) ให้เข้ามาดูแลเรื่องการพัฒนากีฬาจักรยานบีเอ็มเอ็กซ์ในภูมิภาคเอเชีย ซึ่ง มร.ฮาร์วี่ จะส่งรายละเอียดข้อมูลสนาม พร้อมทั้งภาพถ่ายและภาพวิดีโอส่งไปยังยูซีไอเพื่อให้การรับรองมาตรฐานสนามแข่งขันต่อไป

พลเอกเดชา กล่าวต่อไปว่า สำหรับการแข่งขันจักรยานบีเอ็มเอ็กซ์ ชิงแชมป์ประเทศไทย ชิงถ้วยพระราชทานฯ สนามที่ 5 จะเป็นสนามตัดสินตำแหน่งแชมป์ประเทศไทย ประจำปี 2567 ในทุกรุ่น นักกีฬาต่างก็ตื่นตัวและเฝ้ารอคอยที่จะได้แข่งขันในสนามใหม่แห่งนี้ ขณะที่การแข่งขันจักรยานบีเอ็มเอ็กซ์นานาชาติ Thailand BMX Cup 3 ก็มีนักปั่นต่างชาติ ไม่ว่าจะเป็นเกาหลีใต้, ฮ่องกง, มาเลเซีย และอินโดนีเซีย สมัครเข้ามาร่วมชิงชัยสร้างสีสัน ซึ่งนอกเหนือจากจะมีเงินรางวัลก้อนใหญ่ล่อใจแล้ว ก็ยังจะมีคะแนนสะสมโลกของยูซีไอในฐานะที่เป็นศึกบีเอ็มเอ็กซ์นานาชาติในระดับคลาส 1 ของยูซีไอ

“ผมเชื่อมั่นว่าสนามจักรยานทั้ง 3 รูปแบบในเขื่อนวชิราลงกรณ นอกจากจะเป็นแลนด์มาร์คสำคัญแห่งใหม่ของเขื่อนวชิราลงกรณแล้ว ก็ยังจะเป็นพื้นที่สำหรับเยาวชนในพื้นที่อำเภอทองผาภูมิและใกล้เคียงได้ใช้ในการพัฒนาตัวเองในกีฬาจักรยานเพื่อเป็นฐานกำลังสำคัญในการพัฒนาและยกระดับกีฬาจักรยาน โดยเฉพาะบีเอ็มเอ็กซ์เรซซิงซึ่งเป็นหนึ่งในชนิดกีฬาสำคัญของยูซีไอในโอลิมปิกเกมส์ ขณะที่สนามขาไถก็เป็นสนามรูปแบบปั๊มแทร็คที่สวยงามและได้มาตรฐาน โดยนักปั่นหนูน้อยขาไถที่ได้อันดับ 1-10 ทุกรุ่นอายุในสนามที่ 4 นี้ จะได้เป็นตัวแทนไปแข่งขันรอบ TCA ซูเปอร์แชมป์ ในวันที่ 17 พฤศจิกายน ที่สวนกีฬากมล เขตหนองจอก กทม. โดยหนูน้อยขาไถเหล่านี้จะสามารถพัฒนาไปขี่จักรยานประเภทต่าง ๆ ทั้งบีเอ็มเอ็กซ์ เสือภูเขา ลู่ และถนนต่อไปในอนาคต” พลเอกเดชา กล่าว

“เสธ.หมึก” เปิดเผยอีกว่า ด้านพิธีเปิดการแข่งขันจักรยานบีเอ็มเอ็กซ์ ชิงแชมป์ประเทศไทยฯ สนามที่ 5 ในวันที่ 8 พฤศจิกายน ได้รับเกียรติจากว่าที่ร้อยตรี ศุภมงคล บูชาถ่ายเทศ รองผู้ว่าราชการจังหวัดกาญจนบุรี เป็นประธานในพิธี และมี นายชวลิต กันคำ ผู้ช่วยผู้ว่าการผลิตไฟฟ้าพลังงานหมุนเวียน การไฟฟ้าฝ่ายผลิตแห่งประเทศไทย เป็นผู้กล่าวรายงาน เริ่มเวลา 08.20 น. โดยมีการถ่ายทอดสดทางเฟซบุ๊กไลฟ์ Thailand Cycling Association และ YouTube : TCA Channel ตลอดการแข่งขัน ขณะที่พิธีเปิดการแข่งขันจักรยานหนูน้อยขาไถ ชิงแชมป์ประเทศไทย ชิงถ้วยพระราชทานฯ สนามที่ 4 รอบชิงแชมป์ภาคกลาง ในวันที่ 10 พฤศจิกายน ได้รับเกียรติจาก นายชาคริต ตันพิรุฬห์ นายอำเภอทองผาภูมิ เป็นประธานในพิธี และมี นายสกล อักษรธนาวัฒน์ ผู้อำนวยการเขื่อนวชิราลงกรณ เป็นผู้กล่าวรายงาน โดยมีการถ่ายทอดสดทางเฟซบุ๊กไลฟ์ หนูน้อยขาไถ ชิงแชมป์ประเทศไทย และ YouTube : TCA Channel ตลอดการแข่งขันเช่นเดียวกัน

ด้าน นายสกล อักษรธนาวัฒน์ ผู้อำนวยการเขื่อนวชิราลงกรณ กล่าวว่า ในนามของเขื่อนวชิราลวกรณ ขอขอบคุณสมาคมกีฬาจักรยานแห่งประเทศไทยฯ ที่ให้เกียรติเลือกสนามจักรยานภายในเขื่อนวชิราลงกรณ เป็นสนามแข่งขันจักรยานบีเอ็มเอ็กซ์ ชิงแชมป์ประเทศไทย ชิงถ้วยพระราชทานฯ สนามที่ 5 พร้อมทั้งการแข่งขันจักรยานบีเอ็มเอ็กซ์นานาชาติ Thailand BMX Cup 3 และการแข่งขันจักรยานหนูน้อยขาไถ ชิงแชมป์ประเทศไทย ชิงถ้วยพระราชทานฯ สนามที่ 4 เวลานี้สนามของเราเสร็จสมบูรณ์พร้อมจัดการแข่งขันแล้ว นอกจากนั้นเขื่อนวชิราลงกรณยังมีที่พักรวมถึงสถานที่ท่องเที่ยวมากมายหลายแห่งรองรับนักกีฬาและนักท่องเที่ยวให้มาเที่ยวและพักผ่อน ทางเขื่อนวชิราลงกรณยินดีต้อนรับทุกท่าน

ขณะที่ มร.ปราโตโม เซทยาดิ หัวหน้าผู้ตัดสินนานาชาติชาวอินโดนีเซีย ที่ได้รับมอบหมายจากยูซีไอให้มาปฏิบัติหน้าที่ในการแข่งขันจักรยานบีเอ็มเอ็กซ์นานาชาติ Thailand BMX Cup 3 ได้กล่าวชื่นชมสนามบีเอ็มเอ็กซ์ภายในเขื่อนวชิราลงกรณว่า ตนเองชื่นชอบสนามแห่งใหม่นี้มาก เนื่องจากมีความสวยงามที่สุดในทวีปเอเชีย อยู่ท่ามกลางธรรมชาติและได้มาตรฐานระดับโลก ต้องชื่นชมสมาคมกีฬาจักรยานแห่งประเทศไทยฯ ที่พัฒนาการแข่งขันและการสร้างสนามจักรยานขึ้นใหม่อยู่ตลอดเวลา ทำให้ได้รับคำชมจากนักปั่นต่างชาติ ซึ่งต่างก็ชื่นชมถึงสนามใหม่นี้ ด้วยบรรยากาศและรูปแบบสนามที่สวยงามและมีความท้าทาย โดยส่วนตัวอยากให้มีสนามแบบนี้ในประเทศของตนบ้าง

ทั้งนี้ ผู้ปกครองที่ต้องการส่งบุตรหลานเข้าร่วมการแข่งขันจักรยานหนูน้อยขาไถชิงแชมป์ประเทศไทย ชิงถ้วยพระราชทานฯ ประจำปี 2567 สนามที่ 4 รอบชิงแชมป์ภาคกลาง สามารถสมัครได้ด้วยตนเองที่กองอำนวยการภายในเขื่อนวชิราลงกรณ ในวันที่ 9 พฤศจิกายน เวลา 09.00-17.00 น.