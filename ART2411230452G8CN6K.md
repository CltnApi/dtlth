---
layout: post
code: "ART2411230452G8CN6K"
origin_url: "https://www.khaosod.co.th/entertainment/news_9516598"
image: "https://github.com/user-attachments/assets/5fb7cf8f-06c8-430f-ba72-f6c65f9ef9e4"
title: "ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป"
description: "เหมือนหายหน้าจากวงการบันเทิงไปนาน สำหรับศิลปินหนุ่ม ‘รุจ’ ศุภรุจ เตชะตานนท์ แต่ความจริงแล้ว เจ้าตัวไม่ได้ห่างหายไปไหน ยังคงโลดแล่นทำงานเพลงอยู่ตลอดกับ"
category: "ENTERTAINMENT"
language: "th"
date: 2024-11-23T05:31:40.164Z
---

# ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป

[![ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป](https://www.khaosod.co.th/wpapp/uploads/2024/11/rutpox-scaled.jpg "ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป")](https://www.khaosod.co.th/wpapp/uploads/2024/11/rutpox-scaled.jpg)

เหมือนหายหน้าจากวงการบันเทิงไปนาน สำหรับศิลปินหนุ่ม **‘รุจ’ ศุภรุจ เตชะตานนท์** แต่ความจริงแล้ว เจ้าตัวไม่ได้ห่างหายไปไหน ยังคงโลดแล่นทำงานเพลงอยู่ตลอดกับต้นสังกัด Me records ในเครือ Muzik Move แต่รูปแบบอาจจะแตกต่างจากสมัยก่อน

โดยวันนี้จังหวะดี ที่เจ้าตัวได้มาแนะนำโปรเจ็กต์งานเพลงใหม่ พร้อมอัพเดตชีวิตที่ผ่านมา

![ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป](https://www.khaosod.co.th/wpapp/uploads/2024/11/rut4.jpg)

**ชีวิตที่ผ่านมาเป็นอย่างไรบ้าง?**  
**รุจ** – “ก็เหมือนเดิม ตั้งแต่หลังโควิดมาอาจจะหายหน้าหายตาไปบ้าง เพราะเราทำหลายๆ อย่างที่ไม่ค่อยเจอผู้คนเท่าไหร่ เช่น เป็นอินฟลูเอนเซอร์ญี่ปุ่นบ้าง ถ่ายภาพ ทำเพจท่องเที่ยวญี่ปุ่น (Outside The Room) ล่าสุดก็มีทำคลิปให้คนรู้จักบ้าง ก็เพิ่งไปนำเที่ยวมา แค่ลักษณะนำเที่ยวจัดการดูแลเฉยๆ ไม่ได้จริงจัง โดยทำแค่ที่ประเทศญี่ปุ่นที่เดียว เหมือนเราอาจจะมีความรู้เกี่ยวกับประเทศญี่ปุ่น ค่อนข้างเยอะกว่าประเทศอื่นๆ เพราะปีนี้เป็นปีที่ครบรอบ 10 ปีที่ท่องเที่ยวประเทศญี่ปุ่นด้วยตัวเอง เริ่มมีข้อมูลอะไรตรงนี้เยอะ ทำหนังสือมา 3 เล่มแล้ว”

![ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป](https://www.khaosod.co.th/wpapp/uploads/2024/11/rut1.jpg)

**แต่ในพาร์ตของเพลงก็ยังทำอยู่?**  
**รุจ** – “ถ้าพูดเรื่องเพลง เราจะมีวิธีการคิดที่เปลี่ยนไปจากเดิมเยอะ เพราะสมัยก่อนเราอยู่ในช่วงที่เป็นศิลปินจริงๆ จังๆ เราก็จะปล่อยเพลงเรื่อยๆ ออกมาเป็นรูทีน ปีนึงสมมติทำเพลงสองเพลงปล่อย พอปล่อยก็เดินสาย มาเจอพี่ๆ สื่อ แล้วก็รับงานจ้าง แล้วก็วนกลับไปทำเพลงใหม่ แล้วก็โปรโมต ก็เหมือนเดิมไปเรื่อยๆ

ADVERTISEMENT

![ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป](https://www.khaosod.co.th/wpapp/uploads/2024/11/rut3.jpg)

_ซึ่งผมรู้สึกว่าสมัยก่อนมันอาจจะใช้ได้ แต่ช่วงหลังมาหลังจากโควิดทุกอย่างเปลี่ยนไป วิธีการแบบเดิมทำไม่ได้แล้ว และด้วยเราเองอายุมากขึ้น ก็อาจจะต้องมีการเปลี่ยนแปลงบ้าง จะให้ไปสู้น้องๆ สมัยนี้ก็ยากหน่อย เลยเปลี่ยนวิธีคิด และช่วงหลังมาเราทำเบื้องหลังมากขึ้น ก็ตั้งแต่ตอนที่ถ่ายภาพท่องเที่ยวได้รู้สึกว่าเราถ่ายเอ็มวีเองได้ น่าจะดูแลในด้านโปรดักชั่นเองได้ พวกนี้ก็เลยกลายเป็นที่มาของการที่ได้มาทำโปรเจ็กต์ใหม่ๆ”_

**หลังจากที่ไม่ได้อัพเดตกันผ่านหน้าสื่อมาพักใหญ่ มีอะไรมาเล่าให้แฟนๆ ฟังบ้าง?**  
**รุจ** – “จริงๆ ก็ไปประสบพบเจออะไรมาเยอะ ทั้งเรื่องดีและไม่ดี เรื่องประหลาดบ้างและสนุกสนานบ้าง ครบรส แต่ถ้าเอาหลักๆ เลย ก็คือตั้งแต่หลังโควิดมามีเหตุการณ์เกิดขึ้นเยอะ ไล่ตั้งแต่พอคุณพ่อเสีย (ศุภสิธ เตชะตานนท์) วิธีการคิดวิธีการทำงานก็จะเปลี่ยนไปเลย จะมีหลายอย่างแตกต่างไปจากเดิม เช่น สมัยก่อนเราเคยเจอแฟนคลับเฉพาะงานอีเวนต์ งานที่เป็นงานสื่อ ช่วงหลังมาพอเราไม่ได้มีงานสื่อ ไม่มีงานอีเวนต์ปั๊บ จะทำยังไงดีเพื่อจะได้เจอเขา ก็มาทำเป็นทริปไหว้พระ จัดรถตู้กันไป ถ้าจำตัวเลขไม่ผิด ตั้งแต่หลังจากปี 2022 ประมาณสองปีกว่าๆ นี่แหละ ไปกันมา 200 กว่าวัดแล้วอ่ะ”

![ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป](https://www.khaosod.co.th/wpapp/uploads/2024/11/rut6.jpg)

**กลายเป็นสายมูสายบุญไปแล้ว?**  
**รุจ** – “ไม่ถึงขนาดนั้น เป็นวิธีคิดมากกว่า ตอนช่วงโควิดทุกคนลำบาก เจอปัญหาเรื่องงาน เรื่องที่บ้าน เรื่องครอบครัว เจอปัญหาเยอะแล้วเราสามารถผ่านมาได้ คือถ้าเราทำงานได้ตามปกติ การเป็นศิลปินนักร้องมันสามารถดูแลตัวเองได้แหละ แต่พอถึงจุดหนึ่งช่วงโควิดเนี่ย เราทำไม่ได้เลย งานก็ไม่มี มามีปัญหาที่บ้าน คุณพ่อก็ป่วยเป็นมะเร็งและเพิ่งเสียไปหลังจากปีโควิด ก็เลยรู้สึกว่าอะไรที่สามารถทำให้เรารอดมาได้จากเหตุการณ์ที่มันยากลำบาก มันไม่ใช่มาจากที่เราร้องเพลงได้ ไม่ใช่ที่เราออกสื่อได้ แต่มาจากอะไรสักอย่างซึ่งเราเองก็ตอบไม่ได้

โอเค ถ้าไม่สามารถคิดได้ว่ามันคืออะไร ก็ทำบุญแล้วกัน น่าจะเป็นการที่ทำให้เราผ่านตรงนั้นมาได้ เรารู้สึกแค่ได้มีโอกาสเจอแฟนคลับทุกเดือน ได้ไปไหว้พระด้วยกัน ได้พาคุณแม่ไปทำบุญเรื่อยๆ รู้สึกแฮปปี้ อันนี้ก็เป็นเรื่องนึง”

![ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป](https://www.khaosod.co.th/wpapp/uploads/2024/11/rut2.jpg)

**แล้วตอนนี้โอเคไหม ทั้งคุณแม่เองและรุจเอง ตอนนี้เป็นยังไงบ้าง?**  
**รุจ** – “โอเคครับ กับแฟนคลับก็ปกติเลย เราจะได้เจอกันทุกเดือนอยู่แล้ว มีไปไหว้พระด้วยกัน อย่างคุณแม่ก็อยู่ด้วยกันมาตั้งแต่สมัยเข้ามากรุงเทพฯก็ 17 ปีแล้ว แล้วเดี๋ยวก็ ต้องเริ่มวางแผนอาจจะโยกย้ายกลับไปอยู่ขอนแก่นไหม”

**มาจากครอบครัวที่เล่นการเมือง เรายังยึดมั่นเหมือนเดิมไหมว่าจะไม่เล่นการเมือง?**  
**รุจ** – “เหมือนเดิมครับ (หัวเราะ) คือตอนนี้คุณพ่อไม่อยู่แล้วเนี่ย เหมือนคนที่เป็นต้นคิดวิธีการเล่นการเมืองเนี่ย ท่านก็ไม่อยู่แล้ว เพราะฉะนั้นเราก็คงไปตามทางของเรา คุณแม่เองก็ไม่ได้ผูกติดอะไร เราเลยรู้สึกว่าเราก็ไปตามทางของเราดีกว่า น่าจะเป็นอะไรที่สนุกกว่า”

**ตอนนี้ก็คือทำอะไรที่เราชอบจริงๆ?**  
**รุจ** – “ใช่ครับ ตอนนี้ทำเยอะเลย หลายอย่างมาก แต่ละอย่างก็ไม่ได้มีความใกล้เคียงกันด้วย พยายามเอาหลายๆ อย่างที่ชอบมารวมกัน ทุกวันนี้ยังเป็นศิลปินอยู่นะครับ ยังมีสังกัดอยู่ อยู่ Me records อยู่กับ Muzik move ท่องเที่ยวก็ทำอยู่ พยายามหาความลงตัวระหว่างเพลงที่ทำอยู่กับการท่องเที่ยวมารวมกัน สุดท้ายเลยเป็นโจทย์ที่เกิดโปรเจ็กต์ Move Along Journey

**ซึ่งโปรเจ็กต์นี้เป็นการรวมตัวกับเพื่อนๆ พี่ๆ น้องๆ ศิลปินที่ชื่นชอบประเทศญี่ปุ่น จะมีผม, พี่เอ๊ะ พี่แมน พี่ออน วงละอองฟอง, พี่ติ๊ก เพลย์กราวด์ และพี่ที เจ็ตเซ็ตเตอร์ นำเพลงไปคัฟเวอร์ที่ประเทศญี่ปุ่น ถ่ายทำมิวสิควิดีโอตามสถานที่ที่สวยงามในประเทศญี่ปุ่น ซีซั่นแรกปล่อยไปแล้วทั้งหมด 9 เพลง โดยถ่ายทำช่วงฤดูใบไม้ร่วงของญี่ปุ่น**

![ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป](https://www.khaosod.co.th/wpapp/uploads/2024/11/rut9.jpg)

ล่าสุดซีซั่น 2 นี้เราเดินทางไปถ่ายทำในช่วงฤดูร้อนของประเทศญี่ปุ่น ครั้งนี้ได้รับการสนับสนุนจากจังหวัด Iwate ในการเข้าไปถ่ายทำคัฟเวอร์เพลงในสถานที่สำคัญหลายแห่ง เช่น วัดมรดกโลก บนเรือพายในโตรกผาหิน ฯลฯ และ ซีซั่นนี้ เราได้ปล่อยเพลงไปแล้ว 5 เพลง ได้แก่ ‘ถ้าเธอยังไม่เจอคนที่ใช่’ ถ่ายทำที่ชายหาด Jodogahama เมือง Miyako, ‘เจ็บจนไม่เข้าใจ’ ที่วัดมรดกโลก Motsuji เมือง Hiraizumi, ‘ข้อความที่ไม่เคยถึงเธอ’ ถ่ายทำบนเรือที่โตรกผา Geibikei เมือง Ichinoseki, ‘เจ็บน้อยที่สุด’ ที่วัด Takkoku no Iwaya เมือง Hiraizumi และ ‘เธอตรงนั้น ฉันตรงนี้’ ถ่ายทำที่เมืองจำลองโบราณ Fujiwara no Sato เมือง Oshu

![ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป](https://www.khaosod.co.th/wpapp/uploads/2024/11/rut8.jpg)

**ผ่านมากี่ปีๆ ไม่แก่ลงเลย เหมือนถูกสตัฟฟ์ไว้?**  
**รุจ** – “อุ๊ย แก่แล้ว ปีนี้ขึ้นเลข 4 แล้ว สตัฟฟ์ด้วยโบทงโบท็อกซ์ก็ทำไป (หัวเราะ) เดี๋ยวนี้เป็นเรื่องปกติ แต่หลักๆ อาจเพราะเราไม่ดื่มแอลกอฮอลล์เลย และอันนี้ส่วนตัวคิดว่าพอไปเที่ยวธรรมชาติ ทุกวันนี้ที่ทำให้คนแก่เร็วที่สุดคือความเครียด แต่ด้วยเราไปถ่ายภาพไปท่องเที่ยว ไปเจออะไรที่รีแล็กซ์เหมือนชีวิตไม่เครียด มันก็แฮปปี้ อากาศดีด้วยก็น่าจะเป็นส่วนหนึ่งด้วยมั้ง

_อีกเรื่อง การออกกำลังกาย ช่วงหลังๆ ไม่ค่อยได้เข้าฟิตเนส แต่ก็พยายามจะไปวิ่ง และช่วงหลังๆ เริ่มรู้ตัว ตั้งแต่สักสองปีที่แล้ว รู้สึกพอคนอายุใกล้ๆ 40 หรือ 40 ขึ้นมาเนี่ย จะมีโรคภัยเข้ามาโดยไม่รู้ตัว อย่างช่วงโควิดเรานั่งนาน ก็จะมีปัญหานั่งนานไม่ได้ จะปวดก้น ต้องลุกไปเดิน หลังๆ เลยบังคับตัวเองให้ออกกำลังกายไปวิ่ง”_

**แล้วกับเพื่อนๆ เดอะสตาร์ได้ติดต่อกันบ้างไหม?**  
**รุจ** – “มีบ้าง ล่าสุดไปเป็นแขกรับเชิญให้น้องแก้ม (วิชญาณี เปียกลิ่น) ใน Live Session ชื่อเพลง ‘ไม่เหมือนตอนมีเธอ’ กับแก้มไม่ได้ร่วมงานกันมา 8 ปีแล้ว เราอยู่วงการกันมานาน 17 ปี แล้วเราไม่ไค่อยได้มีโอกาสเจอกันเลย เพราะน้องอยู่ ช่องวัน ส่วนเราย้ายไปอยู่มิวสิกมูฟ พอเขาโทร.มาหาปุ๊ป เราตกลงเลย อยากเจอ พอได้กลับทำงานด้วยกันก็คิดถึงวันเก่าๆ แฟนๆ ก็เข้ามาคอมเมนต์กันเยอะมากว่าคิดถึงคู่นี้ เราก็จะมีคู่จิ้นบ้าง สนุกดีครับ เหมือนได้กลับมาเจอความรู้สึกเดิมๆ เป็นบ้านเก่าด้วยแหละ แกรมมี่เป็นที่ที่เราอยู่มาตั้ง 9 ปี คอมเมนต์จากแฟนๆ เขาก็ชอบกันมาก”

![ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป](https://www.khaosod.co.th/wpapp/uploads/2024/11/rut7.jpg)

**มาถึงเรื่องหัวใจ อัพเดตกันนิดนึง?**  
**รุจ** – “30 วิตัดจบเลยครับ ไม่มี (หัวเราะ) ไม่มีจริงๆ จริงๆ ก่อนหน้าเนี้ยจะมีช่วงหนึ่งที่มี อาจจะมีบางคนที่รู้ บางคนไม่รู้ บางคนยังมาบอกว่า อะไรนะ! เลิกกันแล้วเหรอ เป็นแฟนกันตั้งแต่เมื่อไหร่..ก็มี คือผมเป็นคนชอบอยู่เงียบๆ แต่สองปีมาเนี่ย ไม่มี โสดครับ”

**หรือหวงความโสด ไม่อยากแต่งงาน?**  
**รุจ** – “ไม่นะ ไม่ได้ปิด และพร้อมจะมี เพราะด้วยวัย พูดตามตรงก็สมควรมี มีช่วงก่อนโควิดก็เริ่มคิดว่าจะต้องแต่งหรือยัง ด้วยคุณพ่ออายุมากแล้ว 70 ปลายๆ อาจจะอยากมีหลานหรือเปล่า พอคุณพ่อเสีย คุณแม่บอกว่าไม่ต้องมีหลานให้ก็ได้ ไม่ซีเรียส ฉันอยู่คนเดียวได้ ก็เลยโอเค ไม่มีใครมากดดันว่าคุณต้องมีแฟนต้องมีหลาน ผู้ชายอายุ 40-45 ปีก็ยังได้อยู่นะ เพียงแค่ต้องดูแลตัวเองให้พอมีคนมาชอบเราบ้าง”

![ข่าวสดอาทิตย์ใส -‘รุจ ศุภรุจ’ไม่เคยห่างหาย! อัพเดตชีวิต-วิธีคิดที่เปลี่ยนไป](https://www.khaosod.co.th/wpapp/uploads/2024/11/rut5.jpg)

**เปิดรับอยู่ใช่ไหม?**  
**รุจ** – “เปิดปกติ ไม่เคยปิด เพียงแต่คนไม่รู้ว่าเรามีคนคุยหรือเปล่า โสดมาสี่ปีแล้ว แต่ขอไม่พูดถึงเขา เพราะเขาก็มีแฟนแล้ว เป็นช่วงเวลาหนึ่งที่มีคนรู้และไม่รู้ เพราะผมไม่ได้พูดออกสื่อ ช่วงนั้นไม่ได้เจอสื่อเลย ช่วงที่กำลังคุยกันอยู่ แต่ตอนนี้โสดครับ”

**สาวๆ ทราบแล้วปลี่ยน!!**

**อชริญา บุญชู**