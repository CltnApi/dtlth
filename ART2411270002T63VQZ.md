---
layout: post
code: "ART2411270002T63VQZ"
origin_url: "https://www.khaosod.co.th/breaking-news/news_9522759"
image: "https://github.com/user-attachments/assets/59736a84-3654-4012-b616-6229f0123c93"
title: "กรมอุตุฯ ประกาศฉบับ4 เตือน ฝนตกหนักมาก อุณหภูมิลดฮวบ 6 อศา"
description: "กรมอุตุฯ ประกาศฉบับที่ 4 เตือน ฝนตกหนักถึงหนักมากหลายพื้นที่ เปิดชื่อจังหวัดไหนบ้างโดนเต็ม ๆ ไทยตอนบนอากาศหนาวเย็น อุณหภูมิลด 6 องศา"
category: "HOT_NEWS"
language: "th"
date: 2024-11-27T00:17:12.156Z
---

# กรมอุตุฯ ประกาศฉบับ4 เตือน ฝนตกหนักมาก อุณหภูมิลดฮวบ 6 อศา

[![กรมอุตุฯ ประกาศฉบับ4 เตือน ฝนตกหนักมาก อุณหภูมิลดฮวบ 6 อศา](https://www.khaosod.co.th/wpapp/uploads/2024/11/Meteorological-Department-19.jpg "กรมอุตุฯ ประกาศฉบับ4 เตือน ฝนตกหนักมาก อุณหภูมิลดฮวบ 6 อศา")](https://www.khaosod.co.th/wpapp/uploads/2024/11/Meteorological-Department-19.jpg)

**กรมอุตุฯ ประกาศฉบับที่ 4 เตือน ฝนตกหนักถึงหนักมากหลายพื้นที่ เปิดชื่อจังหวัดไหนบ้างโดนเต็ม ๆ ไทยตอนบนอากาศหนาวเย็น อุณหภูมิลด 6 องศา**

วันที่ 27 พ.ย.2567 [กรมอุตุนิยมวิทยา](https://www.tmd.go.th/) ประกาศ เรื่อง ฝนตกหนักบริเวณภาคใต้ คลื่นลมแรงบริเวณอ่าวไทยตอนล่าง และอากาศหนาวเย็นบริเวณประเทศไทยตอนบน ฉบับที่ 4 (311/2567) (มีผลกระทบตั้งแต่วันที่ 27-30 พฤศจิกายน 2567) ระบุว่า

บริเวณความกดอากาศสูงหรือมวลอากาศเย็นกำลังปานกลางถึงค่อนข้างแรงระลอกใหม่จากประเทศจีนจะแผ่ลงมาปกคลุมประเทศไทยตอนบนและทะเลจีนใต้ ประกอบกับมรสุมตะวันออกเฉียงเหนือที่พัดปกคลุมอ่าวไทยและภาคใต้จะมีกำลังแรงขึ้น

ในขณะที่หย่อมความกดอากาศต่ำกำลังแรงบริเวณทะเลจีนใต้ตอนล่างมีแนวโน้มเคลื่อนผ่านอ่าวไทยตอนล่างและประเทศมาเลเซียลงสู่ทะเลอันดามันตอนล่าง ทำให้ภาคใต้ตอนล่างมีฝนตกหนักถึงหนักมากหลายพื้นที่บริเวณจังหวัดชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส พังงา ภูเก็ต กระบี่ ตรัง และสตูล

ขอให้ประชาชนบริเวณดังกล่าว ระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย

ส่วนคลื่นลมบริเวณอ่าวไทยและทะเลอันดามันจะมีกำลังแรงขึ้น โดยอ่าวไทยตอนบนและทะเลอันดามันมีคลื่นสูงประมาณ 2 เมตร บริเวณที่มีฝนฟ้าคะนองคลื่นสูงมากกว่า 2 เมตร ส่วนอ่าวไทยตอนล่างมีคลื่นสูง 2–3 เมตร บริเวณที่มีฝนฟ้าคะนองคลื่นสูงมากกว่า 3 เมตร

ขอให้ชาวเรือควรเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนอง สำหรับเรือเล็กบริเวณอ่าวไทยตอนล่างควรงดออกจากฝั่งในช่วงวันดังกล่าวไว้ด้วย

สำหรับบริเวณประเทศไทยตอนบนจะมีอากาศเย็นถึงหนาวกับมีลมแรง โดยภาคตะวันออกเฉียงเหนืออุณหภูมิจะลดลง 4-6 องศาเซลเซียส ส่วนภาคเหนือ ภาคกลางรวมทั้งกรุงเทพมหานครและปริมณฑล และภาคตะวันออก อุณหภูมิจะลดลง 2-4 องศาเซลเซียส

ขอให้ประชาชนบริเวณดังกล่าวดูแลรักษาสุขภาพเนื่องจากสภาพอากาศที่หนาวเย็นลง รวมถึงให้ระวังอันตรายจากอัคคีภัยที่อาจจะเกิดขึ้นเนื่องจากสภาพอากาศแห้งและลมแรง

จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง

ประกาศ ณ วันที่ 27 พฤศจิกายน พ.ศ. 2567 เวลา 05.00 น. ทั้งนี้ กรมอุตุนิยมวิทยาจะออกประกาศฉบับต่อไปใน วันที่ 27 พฤศจิกายน พ.ศ. 2567 เวลา 17.00 น.

กรมอุตุฯ ประกาศฉบับที่ 4 เตือน ฝนตกหนักถึงหนักมากหลายพื้นที่ เปิดชื่อจังหวัดไหนบ้างโดนเต็ม ๆ ไทยตอนบนอากาศหนาวเย็น อุณหภูมิลด 6 องศา