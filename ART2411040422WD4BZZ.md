---
layout: post
code: "ART2411040422WD4BZZ"
origin_url: "https://www.khaosod.co.th/special-stories/news_9484161"
image: "https://github.com/user-attachments/assets/10c35d29-affa-4b9c-af41-63bd1b7644c1"
title: "เปิดพิกัด 7 ที่เที่ยวไทเป ไต้หวัน 2024 เดินทางง่าย ชมศิลปะ สายมู ห้ามพลาด"
description: "เปิดพิกัด 7 ที่เที่ยวไทเป ไต้หวัน 2024 เดินทางง่าย ชมศิลปะ กินเที่ยวช็อป ไหว้พระขอพรวัดดัง สายมู ห้ามพลาด"
category: "SPECIAL_STORIES"
language: "th"
date: 2024-11-04T04:29:45.866Z
---

# เปิดพิกัด 7 ที่เที่ยวไทเป ไต้หวัน 2024 เดินทางง่าย ชมศิลปะ สายมู ห้ามพลาด

[![เปิดพิกัด 7 ที่เที่ยวไทเป ไต้หวัน 2024 เดินทางง่าย ชมศิลปะ สายมู ห้ามพลาด](https://www.khaosod.co.th/wpapp/uploads/2024/10/taiwan-travel-114.jpg "เปิดพิกัด 7 ที่เที่ยวไทเป ไต้หวัน 2024 เดินทางง่าย ชมศิลปะ สายมู ห้ามพลาด")](https://www.khaosod.co.th/wpapp/uploads/2024/10/taiwan-travel-114.jpg)

**เปิดพิกัด 7 ที่เที่ยวไทเป ไต้หวัน 2024 เดินทางง่าย ชมศิลปะ กินเที่ยวช็อป ไหว้พระขอพรวัดดัง สายมู ห้ามพลาด**

**ไทเป** เมืองหลวงของไต้หวันเต็มไปด้วยเสน่ห์และเอกลักษณ์ไม่เหมือนใคร ผสมผสานทั้งวัฒนธรรมดั้งเดิมและความทันสมัยเข้าไว้ด้วยกันอย่างลงตัว จึงทำให้ไทเปกลายเป็นเมืองท่องเที่ยวยอดนิยมที่พร้อมตอบโจทย์ทุกไลฟ์สไตล์ ไม่ว่าจะเป็นสายชิล สายมู หรือสายศิลปะ

ไทเปประกอบด้วยสถานที่ท่องเที่ยวหลากหลายแบบให้ได้เลือกเยี่ยมชมอย่างครบครัน ตั้งแต่การเดินเล่นชมสถาปัตยกรรมและงานศิลปะในย่านเก่าแก่ ไปจนถึงการสักการะวัดศักดิ์สิทธิ์ที่เป็นศูนย์รวมจิตใจของชาวไต้หวัน

[![](https://www.khaosod.co.th/wpapp/uploads/2024/10/3111.jpg)](https://www.khaosod.co.th/wpapp/uploads/2024/10/3111.jpg)

หากกำลังมองหาแหล่งท่องเที่ยวที่ครบเครื่องทั้งการเดินทางสะดวก วิวสวย บรรยากาศดี และยังได้สัมผัสถึงวัฒนธรรมแท้ ๆ ของไทเป ข่าวสดจะมา**เปิดพิกัดกับ 7 ที่เที่ยวแนะนำสำหรับปี 2024** ที่สายมูและสายศิลปะห้ามพลาด ทั้งการเยี่ยมชมวัดโบราณ ชมงานศิลปะสมัยใหม่ และเพลิดเพลินกับการเดินชมเมืองที่อบอวลไปด้วยเสน่ห์แบบไทเป

**วัดเหมงเจียหลงซาน หรือ วัดหลงซาน (Lungshan Temple)** ถือเป็นวัดที่มีชื่อเสียงและเก่าแก่กว่า 300 ปีสร้างโดยชาวฝูเจี้ยนในช่วง ค.ศ. 1738 เพื่อถวายสักการะแด่เจ้าแม่กวนอิมและม่าจ้อโป๋ โดยมีเทพเจ้าองค์ต่าง ๆ ประดิษฐานอยู่มากมาย อาทิ เจ้าแม่กวนอิม, เจ้าแม่ทับทิม, เทพเจ้ากวนอู, ผู้เฒ่าจันทรา ฯลฯ นอกจากนี้ ยังโด่งดังในเรื่องของการขอพรความรัก ขอพรให้แคล้วคลาดปลอดภัย รวมถึงการงาน

[![](https://www.khaosod.co.th/wpapp/uploads/2024/10/1590.jpg)](https://www.khaosod.co.th/wpapp/uploads/2024/10/1590.jpg)

**วัดขงจื๊อไทเป (Taipei Confucius Temple)** สร้างขึ้นในปี พ.ศ. 2422 ในสมัยราชวงศ์ชิง มีความเรียบง่ายที่เป็นเอกลักษณ์สะท้อนถึงตัวตนของขงจื้อ จึงไม่มีการตกแต่งให้งดงามเหมือนวัดอื่น ๆ แต่เป็นวัดเดียวที่มีการตกแต่งด้วยเครื่องปั้นดินเผาแบบฝูเจี้ยนตอนใต้ ที่ห้องโถงหลักของวัด มีแผ่นโลหะสีดำที่มีอักษรสีทองเขียนว่า “อบรมสั่งสอนโดยไม่เลือกปฏิบัติ” เหมาะสำหรับขอพรให้สอบผ่าน

**วัดต้าหลงต้ง เป่าอัน (Dalongdong Bao’an Temple)** พุทธสถานแบบจีนที่ได้รับการยกย่องว่าเป็นวัดที่มีความงามวิจิตรมากที่สุดของเมืองไทเปจนได้รับรางวัลอนุรักษ์มรดกทางวัฒนธรรมระดับภูมิภาคเอเชียและแปซิฟิคจากยูเนสโก ระดับ 2 ซึ่งมีเทพเจ้าองค์ต่าง ๆ ประดิษฐานอยู่มากมาย อาทิ เทพเจ้าเป่าเซิงต้าตี้ (เทพเจ้าแห่งสุขภาพ) , เทพหม่าโจ้ว, เทพเจ้าจู้เซิงเหนียงเหนียง และเทพเจ้าเสินหนง โดยโด่งดังในเรื่องการขอบุตรและสุขภาพ

[![](https://www.khaosod.co.th/wpapp/uploads/2024/10/taiwan-travel-112.jpg)](https://www.khaosod.co.th/wpapp/uploads/2024/10/taiwan-travel-112.jpg)

**ศูนย์ความคิดสร้างสรรค์ฮว๋าซาน 1914 (Huashan 1914 Creative Park)** สร้างขึ้นโดยชาวญี่ปุ่น พลิกฟื้นโรงงานเก่าให้กลายเป็นพื้นที่สาธารณะบ่มเพาะเมล็ดพันธุ์แห่งความสร้างสรรค์ โดยในอดีตเคยเป็นโรงงานผลิตสาเกในปี 1914 ต่อมาเปลี่ยนเป็นโรงกลั่นเหล้าองุ่นหรือไวน์ ในปัจจุบันเป็นสถานที่สำหรับจัดนิทรรศการและการแสดงศิลปะและวัฒนธรรม ตลอดจนเป็นสถานที่สำหรับการสร้างสรรค์ผลงานศิลปะ ประกอบด้วยพื้นที่ร้านค้า ร้านกาแฟ พื้นที่จัดนิทรรศการ ฮอลล์คอนเสิร์ต และโรงภาพยนตร์นอกกระแส

[![](https://www.khaosod.co.th/wpapp/uploads/2024/10/taiwan-travel-111.jpg)](https://www.khaosod.co.th/wpapp/uploads/2024/10/taiwan-travel-111.jpg)

**พิพิธภัณฑ์แห่งชาติกู้กง (National Palace Museum)** เป็นสถานที่ที่รวบรวมโบราณวัตถุของราชวงศ์จีนโบราณไว้มากที่สุดในโลก ด้วยจำนวนมากกว่า 696,000 ชิ้น ซึ่งแต่ละชิ้นนั้นก็มีอายุไม่ต่ำกว่า 1,000 ปี โดยพิพิธภัณฑ์เป็นอาคารมี 4 ชั้น แบ่งเป็นพื้นที่จัดแสดง 3 ชั้น (ชั้น 1-3) ชั้นล่าง (ชั้น B) เป็นที่จำหน่ายตั๋ว

โดยไฮไลต์ของพิพิธภัณฑ์แห่งชาติกู้กง คือ หยกผักกาดขาว (Jadeite Cabbage) งานฝีมือหยกในสมัยราชวงศ์ชิง ความขาวของกะหล่ำปลีจึงหมายถึงความบริสุทธิ์ของเจ้าสาว ส่วนตั๊กแตนและตั๊กแตนที่ปลายใบเป็นสัญลักษณ์ของความอุดมสมบูรณ์

[![](https://www.khaosod.co.th/wpapp/uploads/2024/10/3130.jpg)](https://www.khaosod.co.th/wpapp/uploads/2024/10/3130.jpg)

**ตึกไทเป 101 (Taipei 101)** ถือเป็นหนึ่งในอาคารที่สูงที่สุดในโลกและเป็นแลนด์มาร์กในเมืองไทเป สร้างเสร็จในปี พ.ศ. 2547 มาพร้อมความสูงของตึก 508 เมตร ภายในอาคารสามารถทำกิจกรรมได้อย่างครบครันทั้งชมวิวเมืองแบบพาโนราม่า ช็อปปิ้ง และทานอาหาร โดยประกอบด้วยศูนย์การค้า แบรนด์แฟชั่นสุดหรู หอสังเกตการณ์ สกายบาร์ หรือร้านอาหาร

พร้อมทั้งมีการออกแบบอาคารหลังนี้ผสมผสานวัฒนธรรมดั้งเดิมและเทคโนโลยีสมัยใหม่ เช่น ระบบลิฟต์ความเร็วสูงจากชั้น 1 ไปยังชั้น 89 ที่ใช้เวลาเพียง 37 วินาที รวมถึงลูกตุ้มยักษ์มีน้ำหนักเหล็ก 660 เมตริกตันที่แขวนอยู่ระหว่างชั้นที่ 87 – 92 เพื่อเป็นตัวต้านแรงสั่นสะเทือนที่อาจเกิดจากพายุไต้ฝุ่นหรือแผ่นดินไหว

[![](https://www.khaosod.co.th/wpapp/uploads/2024/10/644.jpg)](https://www.khaosod.co.th/wpapp/uploads/2024/10/644.jpg)

**ซีเหมินติง (Ximending)** เรียกได้ว่า ย่านช็อปปิ้งที่มีชื่อเสียงในไทเป ไม่ว่าคนต่างชาติหรือคนไต้หวันต่างพากันมาพักผ่อนหย่อนใจ โดยซีเหมินติงมีบรรยากาศคึกคักของห้างสรรพสินค้า, ร้านคาเฟ่, ร้านอาหารสตรีทฟู้ด และร้านเสื้อผ้าตามตรอกซอกซอยต่าง ๆ ซึ่งอาคารแห่งนี้ได้รับรางวัล Urban Landscape Award ครั้งที่ 7 ในประเภทการพัฒนาพื้นที่ประวัติศาสตร์

เท่านั้นไม่พอ ยังมีศิลปะเก่าแก่ที่ได้รับการออกแบบโดยสถาปนิกชาวญี่ปุ่นตั้งแต่ปี ค.ศ. 1908 อย่างแกลอรีบ้านอิฐแดง (Red House Theater) โดดเด่นด้วยรูปแบบสถาปัตยกรรมแบบตะวันตกและญี่ปุ่นสมัยเมจิออกมาเป็นสถาปัตยกรรมสไตล์ยุโรปสีแดงอิฐรูปทรงแปดเหลี่ยมเชื่อมต่อกับอาคารทรงไม้กางเขน ซึ่่งภายในอาคารประกอบด้วยโซนนิทรรศการ, ร้านน้ำชา, ศูนย์รวมร้านขายของดีไซน์ และโรงภาพยนตร์ชั้น 2 ที่จะจัดฉายภาพยนตร์ในโอกาสสำคัญ