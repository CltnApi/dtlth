---
layout: post
code: "ART24111814173Q3JIY"
origin_url: "https://www.khaosod.co.th/special-stories/news_9511337"
image: "https://github.com/user-attachments/assets/7c3ac866-e312-4ab9-b4fc-1ea166405a30"
title: "ขอตรวจบัตรแนวใหม่ ตำรวจเต้นไปตรวจไป ทำนักเที่ยวผ่อนคลาย บรรยากาศไม่เครียด"
description: "ขอตรวจบัตรแนวใหม่ รอง ผกก.ป.บางซื่อ เต้นตามเพลงไปด้วย หลังเข้าตรวจบัตรนักเที่ยวสถานบันเทิง ทำนักเที่ยวผ่อนคลายไม่ซีเรียส บรรยากาศไม่ตึงเครียด"
category: "SPECIAL_STORIES"
language: "th"
date: 2024-11-18T14:22:14.191Z
---

# ขอตรวจบัตรแนวใหม่ ตำรวจเต้นไปตรวจไป ทำนักเที่ยวผ่อนคลาย บรรยากาศไม่เครียด

[![ขอตรวจบัตรแนวใหม่ ตำรวจเต้นไปตรวจไป ทำนักเที่ยวผ่อนคลาย บรรยากาศไม่เครียด](https://www.khaosod.co.th/wpapp/uploads/2024/11/policebangsue1.jpg "ขอตรวจบัตรแนวใหม่ ตำรวจเต้นไปตรวจไป ทำนักเที่ยวผ่อนคลาย บรรยากาศไม่เครียด")](https://www.khaosod.co.th/wpapp/uploads/2024/11/policebangsue1.jpg)

**ขอตรวจบัตรแนวใหม่ รอง ผกก.ป.บางซื่อ เต้นตามเพลงไปด้วย หลังเข้าตรวจบัตรนักเที่ยวสถานบันเทิง ทำนักเที่ยวผ่อนคลายไม่ซีเรียส บรรยากาศไม่ตึงเครียด**

เมื่อเวลา 14.00 น. วันที่ 18 พ.ย. พ.ต.ท.วรภัทร สุขไทย รอง ผกก.ป.สน.บางซื่อ ได้เปิดเผยถึงคลิปไวรัล ที่ได้เต้นขณะออกตรวจว่า ในวันลอยกระทงที่ผ่านมา หลังจากที่ตนไปตรวจสถานที่ลอยกระทงเสร็จแล้ว ก็ได้ไปตรวจสถานบันเทิง เพื่อไม่ให้มีสิ่งผิดกฎหมาย ในเวลาประมาณ 4 ทุ่ม โดยเลือกเป้าหมายเป็นร้านรีพีท อารีย์ (repeat ari) ซึ่งทางร้านนี้ลูกค้าเยอะ

เมื่อทางเจ้าหน้าที่ไปถึง ทางลูกค้าก็ตกใจไปหลายวินาที จึงให้สัญญาณกับนักร้องให้เล่นเพลงต่อได้เลย แล้วทางนักร้องก็บอกว่าเขาจะเล่นเพลงโอเคนะคะ แล้วให้เต้นท่าตะเบ๊ะนะ เพื่อให้ลูกค้าผ่อนคลาย ตนก็บอกว่าตามนั้น เมื่อเพลงขึ้นตนก็เริ่มเต้น ทางลูกค้าก็เริ่มคลายเครียด เหมือนมีเจ้าหน้าที่มาเต้นด้วย แล้วตนก็เริ่มตรวจบัตรไปทีละโต๊ะ ส่วนในคลิปคือตรวจเสร็จแล้ว จึงมีการโยกมือบ้าง

ก็ถือว่าเป็นบรรยายกาศที่ดี ที่เจ้าหน้าที่ได้ใกล้ชิดกับคนที่มาเที่ยว ทางคนมาเที่ยวก็สบายใจที่จะให้ตรวจ โดยที่ไม่ต้องเป็นดีเจ หรือขึ้นบนเวที การทำแบบนี้ทำให้นักท่องเที่ยวได้เห็นเจ้าหน้าที่ตำรวจในบุคคลิกใหม่ มันดีกว่าได้เห็นเจ้าหน้าที่ในมาดดุ พอทุกอย่างมันไม่ซีเรียส การตรวจจึงเป็นการตรวจเป็นไปด้วยดี



ปกติเวลาออกตรวจ ก็อยากให้มีบรรยายกาศแบบนี้เป็นประจำ เป็นการลดช่องว่างระหว่างตำรวจกับประชาชน และเชื่อว่าการทำแบบนี้ จะมีผลดีมากกว่าผลเสีย ท่าที่เต้นก็เป็นท่าเต้นวันทยาหัตถ์ ไม่ได้เต้นท่าที่ล่อแหลมอะไร จะไปเต้นท่าอื่นมันก็ไม่ใช่ เพราะตนก็อยู่ในเครื่องแบบ ส่วนตัวมองว่าการตรวจแบบนี้มันเป็นเรื่องที่ดี เป็นการหาจุดร่วม สงวนจุดต่าง

สุดท้ายตนอยากจะฝากนักดื่มว่า การตรวจของเจ้าหน้าที่ตำรวจ เป็นหน้าที่อยู่แล้ว แต่ละท้องที่จะมีการตรวจที่แตกต่างกันไป บางที่ไปตรวจแล้ว มีการหยุดเพลง เปิดไฟ ซึ่งตนมองว่ามันดูเครียดไป แต่ทั้งนี้เป็นการตรวจหาอาวุธ หาเด็กที่มีอายุต่ำกว่า 20 ปี

ด้าน คุณน้ำ วงเอ-ลิส เจ้าของร้าน เปิดเผยว่า วันนั้นเป็นวันลอยกระทง ทางเจ้าหน้าที่ตำรวจ สน.บางซื่อ ก็เข้ามาตรวจตามปกติ ซึ่งทางลูกค้าก็มีตกใจบ้าง เมื่อเห็นเจ้าหน้าที่ แต่เมื่อเจ้าหน้าที่ตำรวจเริ่มพูด เริ่มเต้น ทางลูกค้าก็เริ่มผ่อนคลาย แล้วก็ให้ตรวจบัตรโดยดี หลังจากนั้นทางลูกค้าก็สนุกสนานกัน แล้วก็ถ่ายคลิปกัน ซึ่งเป็นเรื่องที่ดี ที่เจ้าหน้าที่มาตรวจแบบนี้ ทำให้ลูกค้ารู้สึกปลอดภัย