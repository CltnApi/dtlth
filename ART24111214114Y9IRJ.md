---
layout: post
code: "ART24111214114Y9IRJ"
origin_url: "https://www.khaosod.co.th/special-stories/news_9502603"
image: "https://github.com/user-attachments/assets/2cf06b6f-df67-4a0e-b576-085e733db2b2"
title: "นักธุรกิจดัง ประกาศขายที่ดิน \"หมื่นล้าน\" ย่านรัชดา ราคาวาละ 1.5 ล้านบาท"
description: "นักธุรกิจดัง ประกาศขายที่ดิน \"หมื่นล้าน\" ย่านรัชดา ราคาวาละ 1.5 ล้านบาท ทำเลทองติดถนน หลังทิ้งว่างมาหลายปี เผยนายทุนจีนสนใจซื้อพัฒนาโรงแรม"
category: "SPECIAL_STORIES"
language: "th"
date: 2024-11-12T14:21:49.306Z
---

# นักธุรกิจดัง ประกาศขายที่ดิน "หมื่นล้าน" ย่านรัชดา ราคาวาละ 1.5 ล้านบาท

[![นักธุรกิจดัง ประกาศขายที่ดิน "หมื่นล้าน" ย่านรัชดา ราคาวาละ 1.5 ล้านบาท](https://www.khaosod.co.th/wpapp/uploads/2024/11/land.jpg "นักธุรกิจดัง ประกาศขายที่ดิน "หมื่นล้าน" ย่านรัชดา ราคาวาละ 1.5 ล้านบาท")](https://www.khaosod.co.th/wpapp/uploads/2024/11/land.jpg)

**นักธุรกิจดัง ประกาศขายที่ดิน “หมื่นล้าน” ย่านรัชดา ราคาวาละ 1.5 ล้านบาท ทำเลทองติดถนน หลังทิ้งว่างมาหลายปี เผยนายทุนจีนสนใจซื้อพัฒนาโรงแรม**

วันที่ 12 พ.ย. 2567 ผู้สื่อข่าวรายงานว่า พบที่ดินกว่า 19 ไร่ ติดถนนรัชดาภิเษก ในรัศมีใกล้สถานีรถไฟฟ้าสายสีส้มตะวันออกช่วงศูนย์วัฒนธรรม-มีนบุรี ขึ้นป้ายประกาศ “ขายด่วน” หลังปล่อยที่ดินว่างมานานแรมปี

สำหรับที่ดินแปลงนี้ มีเนื้อที่ทั้งหมด 28 ไร่ ปัจจุบันเป็นของ บริษัท รัชดา บิสสิเนส ดีสตริค จำกัด ธุรกิจกลุ่มของ **สาธิต วิทยากร** นักธุรกิจดัง หลังตัดแบ่ง 8 ไร่ ขายให้กับ “บริษัท เอไอเอ ประเทศไทย” ยักษ์ใหญ่ธุรกิจประกัน ด้วยวงเงิน 3,500 ล้านบาท หรือราคา 1.1 ล้านบาทต่อตารางวา ทุบสถิติแพงสุดในย่านนี้ ไปเมื่อปี 2564

ล่าสุดนำที่ดินที่ยังเหลือกว่า 19 ไร่ มาประกาศขายเมื่อไม่กี่วันที่ผ่านมา ซึ่งจากการสอบถามไปยังผู้ทำการขายให้ ระบุว่าได้ตั้งราคาไว้ที่ 1.5 ล้านบาทต่อตารางวา รวมเนื้อที่กว่า 19 ไร่ คิดเป็นเงินกว่า 1.1 หมื่นล้านบาท แต่สามารถต่อรองราคาได้

[![](https://www.khaosod.co.th/wpapp/uploads/2024/11/B1C05A88-2480-4314-8AFC-5ED33CCEA416-1024x768-1.jpg)](https://www.khaosod.co.th/wpapp/uploads/2024/11/B1C05A88-2480-4314-8AFC-5ED33CCEA416-1024x768-1.jpg)

หลังจากปิดป้ายขายไม่กี่วัน พบว่ามีผู้แสดงความสนใจค่อนข้างมาก เช่น นักลงทุนจีนที่สนใจจะซื้อพัฒนาโรงแรม เพราะอยู่ในทำเลที่มีศักยภาพ ติดรถไฟฟ้าศูนย์วัฒนธรรม ที่จะเป็นจุดเชื่อมต่อของรถไฟฟ้าสายสีส้ม และสายสีน้ำเงิน

ก่อนหน้านี้ สาธิต เคยระบุว่า สำหรับที่ดินแปลงดังกล่าวเป็นแลนด์แบงก์ส่วนตัว มีเนื้อที่ทั้งหมด 28 ไร่ ส่วนที่เหลืออีก 20 ไร่ มีแผนจะนำมาพัฒนาเป็นโครงการมิกซ์ยูส เช่น โรงแรม คอนโดมิเนียม แต่ด้วยสถานการณ์แบบนี้ คงชะลอการลงทุนออกไปก่อน แต่หากมีคนสนใจซื้อก็จะขาย

นายภัทรชัย ทวีวงศ์ ผู้อำนวยการฝ่ายวิจัยและการสื่อสาร บริษัท คอลลิเออร์ส อินเตอร์เนชั่นแนล ประเทศไทย จำกัด กล่าวว่า ถนนรัชดาภิเษกไม่มีการซื้อขายที่ดินมากว่า 3 ปีแล้ว นับจากเอไอเอปิดดีลซื้อขายไปในราคา 1.1 ล้านบาทต่อตาราวา ซึ่งที่ดินกว่า 19 ไร่ที่กำลังประกาศขายถือเป็นที่ดินขนาดใหญ่และราคาขายค่อนข้างสูง เมื่อเทียบกับราคาที่ดินของเอไอเอที่อยู่ติดกัน

**ที่มา : มติชนออนไลน์**