---
layout: post
code: "ART2411021227AHXXH9"
origin_url: "https://www.khaosod.co.th/entertainment/news_9487757"
image: "https://github.com/user-attachments/assets/c285f0cd-668d-4606-ac8d-8ef7f2bd742e"
title: "โดนัท อัพเดตชีวิตหลังเข้ากรมทหาร แจ้งความถูกนำรูปโฆษณาเว็บพนัน ทำเสียชื่อเสียง"
description: "โดนัท ภัทรพลฒ์ อัพเดตชีวิตหลังเข้ากรมทหาร เหลือฝึก 6 เดือนเสร็จสิ้น แจ้งความเอาผิดถูกนำรูปแอบอ้างโฆษณาเว็บพนัน ทำชื่อเสียงเสียหาย"
category: "ENTERTAINMENT"
language: "th"
date: 2024-11-02T12:33:29.679Z
---

# โดนัท อัพเดตชีวิตหลังเข้ากรมทหาร แจ้งความถูกนำรูปโฆษณาเว็บพนัน ทำเสียชื่อเสียง

[![โดนัท อัพเดตชีวิตหลังเข้ากรมทหาร แจ้งความถูกนำรูปโฆษณาเว็บพนัน ทำเสียชื่อเสียง](https://www.khaosod.co.th/wpapp/uploads/2024/11/donut_021167-1.jpg "โดนัท อัพเดตชีวิตหลังเข้ากรมทหาร แจ้งความถูกนำรูปโฆษณาเว็บพนัน ทำเสียชื่อเสียง")](https://www.khaosod.co.th/wpapp/uploads/2024/11/donut_021167-1.jpg)

**โดนัท ภัทรพลฒ์ อัพเดตชีวิตหลังเข้ากรมทหาร เหลือฝึก 6 เดือนเสร็จสิ้น แจ้งความเอาผิดถูกนำรูปแอบอ้างโฆษณาเว็บพนัน ทำชื่อเสียงเสียหาย**

ต้องเบรกงานในวงการไปพักหนึ่ง สำหรับพระเอกหนุ่มแห่งวิกหมอชิต **โดนัท ภัทรพลฒ์** หลังจากที่เจ้าตัวได้ขอรับใช้ชาติ สมัครเข้ารับราชการทหาร โดยประจำการที่สังกัดกองพันสัตว์ต่าง กรมการสัตว์ทหารบก ค่ายตากสิน อำเภอแม่ริม จ.เชียงใหม่ เป็นระยะเวลา 1 ปี

![โดนัท อัพเดตชีวิตหลังเข้ากรมทหาร แจ้งความถูกนำรูปโฆษณาเว็บพนัน ทำเสียชื่อเสียง](https://www.khaosod.co.th/wpapp/uploads/2024/11/donut_021167-4.jpg)

ล่าสุดพระเอกหนุ่มขอลางานทหาร 1 วัน เพื่อมาโปรโมทละคร **‘เล่ห์ร้ายเกมลวง’** ที่จะออนแอร์ในวันที่ 2 พฤศจิกายนนี้ ณ ชั้น 1 อาคาร 7 **ช่อง 7HD** โดยได้ให้สัมภาษณ์กับสื่อมวลชนเพื่ออัพเดตชีวิตหลังเข้ากรมรับราชการทหาร พร้อมเปิดใจหลังโดนเว็บพนันนำรูปมาแอบอ้าง

**อยู่กรมทหารกี่เดือนแล้ว?**  
“ได้ 6 เดือนแล้ว ครึ่งนึงแล้ว”

**ไปอยู่กรมทหารเป็นยังไงบ้าง?**  
“สบายดีฮะ (หัวเราะ) ก็ตามระเบียบครับผม”

ADVERTISEMENT

**หนักกว่าที่คิดไหม?**  
“อุ้ย สบาย”

**การฝึกของเราเป็นยังไง?**  
“ต้องบอกว่าเป็นประสบการณ์ใหม่ เป็นอีกบทบาทหนึ่งที่เราได้ไปรับ ก็ถือว่าเป็นสิ่งที่ดีที่ฝึกเราได้เรื่องระเบียบวินัย เรื่องเวลาด้วย”

**ปรับตัวอะไรไหม?**  
“ด้วยการที่เราเป็นนักแสดง มันมีการต้องตื่นเช้าอยู่แล้ว เวลาไปกองในเรื่องการตื่น เรื่องอะไรก็ไม่ค่อยได้ปรับมาก มันมีความถี่ในการต้องตื่นทุกวัน แล้วก็ต้องตามกฎเกณฑ์ประมาณนี้ครับ ผ่านมาได้แล้ว เพราะว่ามันจะมีฝึก 3 เดือนแรก ที่จะเข้มข้นหน่อย ก็ผ่านจุดนั้นมาได้ หลังจากนั้นก็ไม่ได้เคร่งอะไรขนาดนั้นแล้ว”

**บึกบึนขึ้นไหม?**  
“ทุกๆ คนแข็งแรงขึ้นครับ (ยิ้ม) น้ำหนักลงโดยอัตโนมัติ เรียกว่าเป็นสายลีนดีกว่า ลีนแบบเต็มตัวเลย หลังจากที่ผมโพสต์รูปไปนะ อันนั้นก็คือฝึกเสร็จ 3 เดือนแล้วก็ปล่อยลากลับบ้าน 10 วัน ตอนนั้นน้ำหนักลงมา 12 โล เป็นการฝึกด้วยและอาหารการกินด้วย มันขึ้นอยู่กับโภชนาการพอเหมาะที่เขาจัดวางมาแล้ว มันจะมีแต่กล้ามเนื้อ ไขมันแทบจะไม่มีเลย จะบอกว่าตอนนี้ไม่เหมือนตอนนั้นแล้วนะ มันไม่ได้มีความเข้มข้นขนาดนั้นแล้ว นอกจากว่าเราเลิกงานเสร็จแล้วเราไปวิ่งเอง เพราะก่อนหน้านี้ผมก็จะลงสตอรี่วิ่งเองในค่าย มันไม่ได้น่ากลัวอย่างที่คิด”

**เหลืออีกกี่เดือน?**  
“อีก 6 เดือน อีกครึ่งนึงครับ ปีหน้า”

![โดนัท อัพเดตชีวิตหลังเข้ากรมทหาร แจ้งความถูกนำรูปโฆษณาเว็บพนัน ทำเสียชื่อเสียง](https://www.khaosod.co.th/wpapp/uploads/2024/11/donut_021167-5.jpg)

**คิดถึงงานแสดงไหม?**  
“มีแอบๆ คิดถึงบ้าง ตอนแรกเราก็คิดว่าเราเตรียมใจได้ เราทำงานตั้งแต่เด็ก ทำการแสดงมาแต่เด็ก มันคลุกคลีอยู่ตรงนี้ ชินกับตรงนี้ มันคล้ายๆ กับกิจวัตรประจำวันเราไปแล้ว ตื่นมาเราก็ต้องไปกอง พอมันขาดตรงนี้ไปแล้วก็รู้สึกว่าเราคิดถึงเหมือนกัน ตอนแรกก็คิดว่าจะทำใจได้แล้ว พอตื่นมาดูผลงานของคนอื่นแล้วอยากเล่น มันก็มีไฟบ้าง ก็คิดถึงมากๆ เหมือนกัน (ยิ้ม)”

**หลังจากนี้ที่ฝึก 6 เดือนเราจะได้กลับมาทำงานในวงการบ้างไหม?**  
“ถ้าตามกฎก็คือ มันออกมาไม่ได้ วันนี้ผมขอทางกองพันสัตว์ต่างแบบลาพิเศษมา ขอมาโปรโมต แล้วแจ้งพี่ๆ คร่าวๆ ตั้งแต่แรกแล้วว่าโปรโมตได้วันไหน ให้บอกก่อนล่วงหน้าแล้วกันจะได้ขอทางนี้ด้วย แล้วมันคล้ายๆ กับวันลาพอดี เดี๋ยววันนี้ผมก็ต้องกลับไปที่ค่ายต่อ”

“จริงๆ มันก็มีเรื่อง เล่ห์ร้ายเกมลวง แล้วก็ยังมีอีกเรื่องที่ยังไม่ได้ออน ที่ได้ถ่ายทิ้งไว้สต็อก 2 เรื่องก่อนที่จะบวชและเข้าทหาร รอติดตามชมกัน เดี๋ยวรอลุ้นแล้วกัน อีกไม่กี่เดือนเอง ดูว่าออกมาจะมีผลงานอะไรเพิ่มเติมบ้าง”

**อีกเรื่องอะไร?**  
“รักร้ายสายลับครับ”

**เปลี่ยนชีวิตเราไหม?**  
“มันก็ฝึกเรื่องระเบียบวินัยของเรามากกว่า ถามว่ามันเปลี่ยนชีวิตเราไหม มันไม่ได้เปลี่ยนขนาดนั้น แต่ว่าฝึกฝนเรื่องระเบียบวินัย ที่เราจะต้องทำตามกฎเกณฑ์ที่เขาวางไว้ ถือว่าเป็นอีกบทบาทหนึ่งที่เราได้ไปฝึกและเราไม่เคยทำ เหมือนได้ฝึกตัวเราด้วยให้อยู่ในระเบียบวินัย”

**เปลี่ยนใจอยากเป็นทหารไหม?**  
“(ยิ้ม) เป็นเรื่องของในอนาคตแล้วกัน”

“หลายๆ คนก็ถามครับอย่างเมื่อเช้าล่าสุด ถามว่าเพิ่งสึกมาเหรอ ผมก็บอกว่าผมสึกมานานแล้ว สึกก่อนที่จะเข้าไปในกรมอีก ตอนนี้ก็รับราชการทหารอยู่ ก็พยายามบอกทุกคน เพราะบางคนก็ไม่รู้ว่าเราหายหน้าหายตาไปไหนหลายๆ คนก็ถามว่าไปไหนมาทำไมไม่เห็นทำงานในวงการเลย เราก็พูดตามความจริงไปว่าตอนนี้เรารับราชการทหารก่อน ก็ขอทำหน้าที่ตรงนี้ให้เสร็จสิ้นก่อนแล้วค่อยว่ากันอีกที”

**ตอนอยู่ในกรมเราสามารถดูละครเราได้ไหม?**  
“ดูได้ครับ (ยิ้ม) ผมไปประชาสัมพันธ์เรียบร้อยแล้วนะในกรม บังคับเพื่อนๆ ต้องดูด้วย ฝากเพื่อนๆ ทหารด้วยนะครับ”

“จริงๆ พลทหารด้วยกันสนุกครับ ทุกคนก็เหมือนคนต่างหน้ามาเจอกันหลายๆ ที่หลายๆ บ้าน ส่วนมากจะเป็นคนเหนือหมดเลยพูดเหนือหมดเลย เราก็ต้องพูดเหนือไปด้วย กลับมาที่นี่ก็ต้องกลับมาฝึกพูดกลางให้ชัด กลัวติดสำเนียงเหนือ”

![โดนัท อัพเดตชีวิตหลังเข้ากรมทหาร แจ้งความถูกนำรูปโฆษณาเว็บพนัน ทำเสียชื่อเสียง](https://www.khaosod.co.th/wpapp/uploads/2024/11/donut_021167-6.jpg)

**เป็นทหารสังกัดที่ไหน?**  
“กองพันสัตว์ต่าง จ.เชียงใหม่ ผมเป็นคนเชียงใหม่ ก็กลับวันนี้เลยเดี๋ยวงานนี้เสร็จก็บินกลับเลย”

**นี่เป็นครั้งแรกเลยไหมที่เราออกมาตั้งแต่เข้าไปในค่ายทหาร?**  
“ไม่ครับ ในกฎของทหารก็คือ รอบลาจะได้ 1 เดือน 1 ครั้ง ใน 10 วันจะมีรอบลาของแต่ละคน”

**อันนี้เป็นครั้งแรกที่ลามาทำงาน?**  
“ใช่ๆ ก็ขอบคุณทางผู้พันกองพันสัตว์ต่าง แล้วด้วยความตั้งใจของเรา ครั้งหนึ่งละเนอะ ที่ละครเราจะออน แล้วเราจะอยากมาโปรโมตด้วย”

**แฟนๆ รู้หรือยังว่าเรามาที่นี่?**  
“มีแฟนคลับตามมาอยู่ครับ แต่บางคนที่อยู่ในไลฟ์เขาก็ถามว่าจะมาโปรโมตไหมผมก็เลยบอกว่าต้องลาๆ”

**ล่าสุดโดนเว็บพนันแอบอ้าง?**  
“ก่อนหน้านี้ไม่กี่วันเอง ก่อนที่จะมา เหมือนทางคนที่รู้จักกับคุณแม่ เขาส่งรูปภาพนี้มา แล้วเข้าไปเจอลิงค์นี้แล้วกัน ก็เลยแบบเอ๊ะมันเป็นรูปลูกเราจริง แต่ที่เราไปถ่ายตรงนี้เราไม่ได้เอาไปใช้งานกับเขา ซึ่งรูปนั้นเป็นรูปพรีเซ็นเตอร์วัฒนธรรมหลายปีก่อนแล้ว แล้วก็เราโดนแอบอ้างเอารูปของเราไปใช้ในเว็บของเขา”

**มันเกิดความเสียหายอะไรขึ้นกับเรา?**  
“ก็ต้องบอกว่ามันเกิดความเสียหายสำหรับชื่อเสียงของเรา ในที่ผมออกไปแจ้งความก็คือปกป้องตัวเราเอง และก็ไปยืนยันด้วยว่าเราไม่ได้ไปโปรโมตให้เขา หรือรับงานเขามา เราไม่ได้ทำ ทางเราก็ลงบันทึกประจำวันไปแล้ว ส่วนเรื่องของกฎหมายก็ให้เป็นไปตามขั้นตอน”