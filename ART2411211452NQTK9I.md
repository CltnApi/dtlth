---
layout: post
code: "ART2411211452NQTK9I"
origin_url: "https://www.khaosod.co.th/entertainment/news_9515973"
image: "https://github.com/user-attachments/assets/dfe4cb3b-1c3c-4b52-b9ff-884910aa747c"
title: "พีช พชร ลั่น 'ผมยังมีชีวิตอยู่' เผยเหตุรับเล่นซีรีส์ 'ทิชา' รับ ไบเฟิร์น เซนซิทีฟกับตัวละครมาก"
description: "พีช พชร ลั่น &#8216;ผมยังมีชีวิตอยู่&#8217; เผยเหตุรับเ..."
category: "ENTERTAINMENT"
language: "th"
date: 2024-11-21T16:15:26.915Z
---

# พีช พชร ลั่น 'ผมยังมีชีวิตอยู่' เผยเหตุรับเล่นซีรีส์ 'ทิชา' รับ ไบเฟิร์น เซนซิทีฟกับตัวละครมาก

[![พีช พชร ลั่น 'ผมยังมีชีวิตอยู่' เผยเหตุรับเล่นซีรีส์ 'ทิชา' รับ ไบเฟิร์น เซนซิทีฟกับตัวละครมาก](https://www.khaosod.co.th/wpapp/uploads/2024/11/peach.jpg "พีช พชร ลั่น 'ผมยังมีชีวิตอยู่' เผยเหตุรับเล่นซีรีส์ 'ทิชา' รับ ไบเฟิร์น เซนซิทีฟกับตัวละครมาก")](https://www.khaosod.co.th/wpapp/uploads/2024/11/peach.jpg)

**พีช พชร ลั่น ‘ผมยังมีชีวิตอยู่’ เผยเหตุรับเล่นซีรีส์ ‘ทิชา’ รับ ไบเฟิร์น เซนซิทีฟกับตัวละครมาก เขินคนยกตำแหน่ง “หล่อ รวย เก่ง โปรไฟล์ดี” ให้ ตอบแบบอึ้งๆ หลังคนถามทำไมหน้าไม่แก่เลย**

วันที่ 21 พ.ย.67 พีช พชร จิราธิวัฒน์ นักแสดงชื่อดัง ให้สัมภาษณ์ในงานเปิดตัวซีรีส์สุด ทิชา ที่ ล็อบบี้อาคารจีเอ็มเอ็ม แกรมมี่เพลส

ห่างหายไปจากหน้าจอทีวีพอสมควรเลย?  
“จริงๆ ผมก็ยังมีอะไรทำอยู่เรื่อยๆ เพียงแต่มันอาจจะยังไม่ได้ออนแอร์เท่านั้นเอง โดยส่วนใหญ่การทำงานของผมคือจะทำทีละอัน มันก็จะใช้เวลานิดนึง แต่พอมีเวลาเยอะมันก็มีเวลาเตรียมตัวละครเยอะด้วย อย่างซีรีส์ทิชาผมก็ไว้ผมยาวเพื่อเล่นเรื่องนี้ พอเล่นเสร็จก็ตัดเลย แล้วการที่ไม่ต้องทำงานติดๆ กันมันก็เฮลตี้กับตัวเองดี เพราะการเป็นนักแสดงมันต้องใช้จิตใจเยอะเหมือนกัน เวลาทำอะไรเยอะๆ ติดกันมันก็จะเหนื่อย ฉะนั้นก็ต้องมีช่วงพักเบรกบ้าง“

”แต่ก็มีหลายคนที่ถามว่าผมหายไปไหน บอกเลยว่ายังมีชีวิตอยู่ในวงการครับ ไม่ได้จะผันตัวไปทำธุรกิจเต็มตัวขนาดนั้น เพราะว่ามันสามารถทำควบคู่ไปด้วยกันได้กับงานแสดง ที่ผ่านมาผมไม่เคยบาลานซ์เรื่องงานแสดงกับธุรกิจส่วนตัวเลย คือมันโชคดีที่ว่างานแสดงมันมีตาราง ถ้ามีถ่ายตามนี้ๆ ทุกอย่างก็ต้องหลบนิดนึง ประชุมงานก็ไปช่วงว่างหน่อย แต่ช่วงนี้ก็ยอมรับว่าในส่วนของธุรกิจส่วนตัวจะหนักเหมือนกัน เพราะเป็นช่วงปลายปีแล้วก็ต้องเตรียมแพลนสำหรับปีหน้า“

”ถามว่าตอนนี้พาร์ตไหนยากที่สุดสำหรับชีวิต คิดว่าน่าจะเป็นพาร์ตที่ผมไปเรียนต่อเนี่ยน่าจะหนักที่สุด ความที่เป็นปริญญาโทด้วยอยู่ในช่วงที่เราต้องทำวิจัยจบก็จะใช้เวลานิดหนึ่ง คิดว่าอีกปีนึงน่าจะจบ“

”จริงๆ ที่ผ่านมามีคนเสนอบทมาให้พอสมควร แต่สุดท้ายอ่านแล้วยังไม่ได้รู้สึกว่าเป็นบทที่เราควรจะเล่นหรือเป็นบทของเรา เลยยังมีโปรเจ็กต์อะไรที่ทำต่อ แล้วคำว่าบทของเรามันจะรู้สึกได้ ณ เวลานั้นเอง ผมไม่ได้มีการกะเกณฑ์ว่าอยากได้บทแบบนั้นแบบนี้ อยู่ที่ว่าถ้าอ่านแล้วเราชอบเรื่องไหนก็รับ ส่วนอันไหนที่อ่านแล้วไม่เห็นว่าเป็นตัวเองเล่นก็ต้องปฏิเสธไป“

ADVERTISEMENT

เห็นบอกว่ารับเล่นซีรีส์ ทิชา เพราะมันอิมแพ็คกับตัวเรามาก?  
”ผมรู้สึกว่าบทในเรื่องทิชามันมีคุณค่าความสำคัญของมันอยู่ ทอปปิกที่เรื่องต้องการจะเล่ามันมีประโยชน์กับสิ่งที่มันเกิดขึ้นอยู่ อย่างมีการพูดถึงเรื่องชนชั้นที่แตกต่างกัน พูดถึงการที่เราปฏิบัติต่อคนอื่นอย่างไม่เท่าเทียมกัน ไม่ได้มองว่าคนอื่นเป็นคน ซึ่งมันเป็นเรื่องที่ต้องถูกพูดถึงในวงกว้าง เพราะมันมีเรื่องที่เกิดขึ้นจริงเยอะในสังคมบ้านเราว่ามันมีการค้ามนุษย์เกิดขึ้น แต่เราแค่ปิดตาข้างหนึ่งว่ามันไม่มี ผมรู้สึกว่าอย่างน้อยเราอาจจะไม่ได้มีพลังในการแก้ปัญหาได้ขนาดนั้น แต่เราช่วยเป็นจุดเริ่มต้นอะไรบางอย่างได้“

การได้มาเล่นกับใบเฟิร์น (พิมพ์ชนก) เป็นส่วนหนึ่งในการตัดสินใจรับด้วยไหม?  
”รู้สึกว่าได้ลองทำงานกับเขาก็คงจะดีเหมือนกัน การได้เล่นกับนักแสดงที่เก่ง เรื่องที่ผ่านมาของเขาแต่ละเรื่องก็เป็นผลงานที่ทุกคนชื่นชมเยอะ เราก็อยากรู้เหมือนกันว่าการทำงานของเขาเป็นยังไง อยากจะมาเรียนรู้วิชาจากเขา แล้วพอได้มาทำงานด้วยกันจริงๆ คือสนุกมาก เขาทำให้ผมทำงานง่ายมาก ปกติเวลาอ่านบทเราจะเห็นภาพในแบบของตัวเอง แต่พอถึงเวลามาเล่นจริงๆ แล้ว เขามีกระบวนการที่เรียกว่าจัดการกับบทในแบบของเขา แล้วมันออกมาเป็นในอีกรูปแบบหนึ่ง ที่เราเองก็ไม่ได้จินตนาการมา แล้วพอมันมาเจอกับสิ่งที่เราคิดมามันก็ใหม่เลย อีกอย่างที่เห็นเลยคือเขาเป็นคนที่เซนซิทีฟกับตัวละครมากๆ หมายถึงเขาไวกับตัวละคร แล้วตัวละครที่ผมได้รับมันต้องการเอนเนอร์จี้จากคนอื่นเยอะ เพราะฉะนั้นพอเขาขยับนิดนึง ความละเอียดมันเยอะมาก เราสามารถยืมสิ่งนี้ของเขามาใช้ได้ในซีน“

ล่าสุดสาวๆ หลายคนยกตำแหน่ง “หล่อ รวย เก่ง โปรไฟล์ดี” ให้เรา?  
“เอ่อ…ไม่แน่ใจเหมือนกันว่าแต่ละอันเช็กลิสต์ผ่านไหม หล่อก็ไม่แน่ใจ รวยก็…รวยแต่เขืออย่างนี้ได้ไหม ไม่ดีเนอะ(หัวเราะ) เรียนโทก็ยังไม่จบด้วย ถามว่าเขินไหมที่คนยกตำแหน่งแบบนี้ให้ ใครพูดอะไรก็เขินหมดแหละ แต่น้อมรับก็ได้ อะไรที่มันดีก็เอาไว้ก่อน(ยิ้ม)”

ตอนนี้ยังเนื้อหอมอยู่?  
“ไม่แน่ใจเหมือนกัน ความรักเป็นยังไงก็ไม่รู้ครับ มีไหมก็ไม่รู้ แล้วแต่จะไปหากันเอง(ยิ้ม)”

ถ้าเรียนจบปริญญาโทแล้วได้มองเรื่องอนาคตเรื่องครอบครัวว่ายังไงบ้าง?  
“ยากจังเลย ผมไม่ได้คิดว่าอายุเท่านี้แล้วจะต้องเป็นอย่างนี้อย่างนั้น คือพอมันผ่านอายุมาประมาณหนึ่งเราก็เรียนรู้โลก มันไม่ได้สามารถวางได้ว่าอายุเท่านี้จะมีแต่งงานมีครอบครัว เพราะมันคงไม่ได้เกิดขึ้นจริงตามนั้นมั้ง แต่ถ้ามันถึงเวลาก็โอเคแหละ เพราะเราเองก็อยู่ในวัยที่สามารถทำได้ แต่แค่มันยังไม่ได้ถึงจุดที่เรารู้สึกว่ามันจำเป็นหรือเปล่า เราเองก็ยังมีสิ่งอะไรที่ยังอยากทำอยู่ ยังมีความรับผิดชอบที่เราเองก็ยังไม่พร้อมขนาดนั้น ผมว่าเดี๋ยวนี้คนเรามันลำบากขึ้น หมายถึงว่าความเป็นอยู่เราลำบากขึ้นแน่นอนสำหรับทุกๆ คน“

แล้วเป็นยังไงบ้างตอนนี้พี่สาวใกล้จะคลอดแล้ว?  
”ตื่นเต้นอ่ะ เจอทุกครั้งก็ไม่ค่อยชิน เวลาเห็นเขาก็ยังรู้สึกแปลกๆ อยู่ โอเคเขาก้าวไปอีกสเต็ปหนึ่งของชีวิตแล้ว ตอนนี้นั่งนึกได้อย่างเดียวว่าเราก็แก่แล้วเนอะ พี่เราจะมีลูกอ่ะ เราก็จะมีหลาน ถามว่าผมเห็นภาพมีครอบครัวมีลูกของตัวเองบ้างไหม เชื่อว่าทุกคนมีแหละ แต่มันยังไม่ใช่จังหวะของเราเท่านั้นเอง“

อีกเรื่องหนึ่งที่หลายคนสงสัยมากทำไมหน้าเราไม่แก่ขึ้นเลย?  
”นั่นสิ! ผมก็งงเรื่องนี้เหมือนกัน ถามว่าทำอะไรกับหน้าตัวเองไหม ผมเป็นคนไม่ได้ทำอะไรขนาดนั้นเลย ไม่ได้ชอบจะไปโรงพยาบาล เวลาคนมาถามว่าทำไมหน้าเด็ก ผมก็จะหาคำตอบให้ไม่ได้เหมือนกัน เพราะผมก็ยังใช้สบู่ถูตัวล้างหน้าอยู่เลย ไม่เคยทาครีมกันแดดเลย“

แล้วชอบไหมกับการที่หน้าเด็กแบบนี้?  
”ถ้าเป็นเรื่องของการทำธุรกิจที่มองว่าหน้าเด็กแล้วจะดูไม่มีความน่าเชื่อถือ ผมว่าสุดท้ายแล้วความน่าเชื่อถือมันไม่ได้มาที่หน้า มันอยู่ที่วุฒิภาวะมากกว่า แต่ก็จะติดตัวเองบางทีรู้สึกว่าทำไมเล่นเรื่องนี้แล้วมันดูเหมือนจะไม่ตรงกับอายุในเรื่อง อย่างซีรีส์ทิชาผมก็เลือกที่จะไว้ผมยาวเพื่อให้ดูโตขึ้น แต่พอตัดผมสั้นปุ๊บก็สามารถกลับไปเล่นฮอร์โมนได้เลย(หัวเราะ) วันนั้นตัดผมแล้วเอารูปมาเทียบก็ยังดูเหมือนเดิม ถ้าโกนหนวดนะคือจบ(ยิ้ม)“

