---
layout: post
code: "ART2411210632DWOBWA"
origin_url: "https://www.khaosod.co.th/breaking-news/news_9515127"
image: "https://github.com/user-attachments/assets/c8e232b8-64cc-43fb-a4df-5d0a3bf11310"
title: "บุกจับกลางที่ทำงาน นายก อบต.สำนักทอง เรียกรับเงิน สร้างถนน 1 แสน"
description: "ป.ป.ท. - บก.ปปป. นำกำลังเจ้าหน้าที่บุกจับกลางที่ทำงาน นายก อบต.สำนักทอง เรียกรับเงิน ผู้ประกอบการก่อสร้างถนน 1 แสนบาท โดน 4 ข้อหา"
category: "HOT_NEWS"
language: "th"
date: 2024-11-21T06:37:08.409Z
---

# บุกจับกลางที่ทำงาน นายก อบต.สำนักทอง เรียกรับเงิน สร้างถนน 1 แสน

[![บุกจับกลางที่ทำงาน นายก อบต.สำนักทอง เรียกรับเงิน สร้างถนน 1 แสน](https://www.khaosod.co.th/wpapp/uploads/2024/11/Subdistrict-Administrative-Organization-President-1.jpg "บุกจับกลางที่ทำงาน นายก อบต.สำนักทอง เรียกรับเงิน สร้างถนน 1 แสน")](https://www.khaosod.co.th/wpapp/uploads/2024/11/Subdistrict-Administrative-Organization-President-1.jpg)

**ป.ป.ท. – บก.ปปป. นำกำลังเจ้าหน้าที่บุกจับกลางที่ทำงาน นายก อบต.สำนักทอง เรียกรับเงิน ผู้ประกอบการก่อสร้างถนน 1 แสนบาท โดน 4 ข้อหา**

เมื่อเวลา 12.00 น. วันที่ 21 พ.ย.2567 นายภูมิวิศาล เกษมศุข เลขาธิการคณะกรรมการป้องกันและปราบปรามการทุจริตในภาครัฐ (ป.ป.ท.) พร้อมด้วย พ.ต.ท.สิริพงษ์ ศรีตุลา ผู้ช่วยเลขาธิการคณะกรรมการ ป.ป.ท., น.ส.อรณิช สุขบาล ผอ.ปปท. เขต 2

ร่วมกับ พล.ต.ต.จรูญเกียรติ ปานแก้ว รอง ผบช.ก., พล.ต.ต.ประสงค์ เฉลิมพันธ์ ผบก.ปปป. และ พ.ต.อ. สิทธิพร กสิ ผกก.2 บก.ปปป. เข้าจับกุมนายกองค์การบริหารส่วนตำบลสำนักทอง อ.เมือง จ.ระยอง ตามหมายจับศาลอาญาคดีทุจริตและประพฤติมิชอบภาค 2

ป.ป.ท. – บก.ปปป. นำกำลังเจ้าหน้าที่บุกจับกลางที่ทำงาน นายก อบต.สำนักทอง เรียกรับเงิน ผู้ประกอบการก่อสร้างถนน 1 แสนบาท โดน 4 ข้อหา

สืบเนื่องจากเมื่อประมาณเดือน พ.ค.2567 ผู้เสียหายซึ่งเป็นผู้ประกอบการรับเหมาก่อสร้าง ได้เข้าไปประมูลงานโครงการก่อสร้างถนนคอนกรีตเสริมเหล็ก สายเขามะกอก ม.4 ของ อบต.สำนักทอง ด้วยวิธีการประกวดราคาอิเล็กทรอนิกส์ (e-bidding) ในราคา 835,000 บาท

ต่อมา อบต.สำนักทอง ได้แจ้งให้ผู้เสียหายเข้าไปลงนามทำสัญญาก่อสร้างในวันที่ 28 มิ.ย.2567 ซึ่งในวันดังกล่าว นายก อบต.สำนักทอง มีพฤติการณ์เรียกรับเงินจากผู้เสียหาย จำนวน 13% จากจำนวนเงินในสัญญาจ้างที่หักภาษีแล้ว คิดเป็นเงินจำนวน 100,434 บาท

[![](https://www.khaosod.co.th/wpapp/uploads/2024/11/21-จับ2.jpg)](https://www.khaosod.co.th/wpapp/uploads/2024/11/21-จับ2.jpg)

ต่อมาวันที่ 21 ต.ค.2567 นายก อบต.สำนักทอง ได้โทรศัพท์มาแจ้งผู้เสียหายให้เข้ามารับเช็คค่าก่อสร้าง โดยให้นำเงินสดจำนวน 100,434 บาท มามอบให้แก่ตนด้วย ผู้เสียหายเห็นว่าการกระทำดังกล่าวเข้าข่ายการทุจริต จึงได้นำเรื่องมาร้องเรียนกับสำนักงาน ป.ป.ท. เพื่อขอให้ดำเนินการตามกฎหมาย เนื่องจากได้รับความเดือดร้อน

กระทั่งวันที่ 14 พ.ย.2567 ผู้เสียหายได้เจรจาต่อรองกับนายก อบต.สำนักทอง เพื่อขอลดจำนวนเงิน เหลือ 100,000 บาท และได้มีการนัดหมายให้ผู้เสียหายนำเงินสดมามอบให้แก่นายก อบต.สำนักทอง ในวันวันที่ 21 พ.ย.

[![](https://www.khaosod.co.th/wpapp/uploads/2024/11/21-จับ3.jpg)](https://www.khaosod.co.th/wpapp/uploads/2024/11/21-จับ3.jpg)

สำนักงาน ป.ป.ท. จึงได้ประสานงานกับ บก.ปปป. รวบรวมพยานหลักฐานจนนำไปสู่การขออนุมัติศาลออกหมายจับ และได้ร่วมปฏิบัติการจับกุมผู้ต้องหารายดังกล่าว โดยสามารถจับกุมได้ที่องค์การบริหารส่วนตำบลสำนักทอง อ.เมืองระยอง ซึ่งหากพบพยานหลักฐานหรือเงินที่ได้รับจากผู้ประกอบการรายอื่น ๆ ก็จะมีการขยายผลการดำเนินคดีต่อไป

ทั้งนี้ เจ้าหน้าที่ ป.ป.ท. และเจ้าหน้าที่ตำรวจได้เข้าแสดงตัวและแจ้งข้อกล่าวหาแก่นายก อบต.สำนักทอง จำนวน 4 ข้อกล่าวหา ประกอบด้วย เป็นเจ้าพนักงาน เรียก รับ หรือยอมจะรับทรัพย์สินหรือประโยชน์อื่นใดสำหรับตนเองหรือผู้อื่นโดยมิชอบเพื่อกระทำการหรือไม่กระทำการอย่างใดในตำแหน่งไม่ว่าการนั้นจะชอบหรือมิชอบด้วยหน้าที่,

เป็นเจ้าพนักงานปฏิบัติหรือละเว้นการปฏิบัติหน้าที่โดยมิชอบ เพื่อให้เกิดความเสียหายแก่ผู้หนึ่งผู้ใดหรือปฏิบัติหรือละเว้นการปฏิบัติหน้าที่โดยทุจริต, เป็นเจ้าพนักงานปฏิบัติหรือละเว้นการปฏิบัติอย่างใดในตำแหน่งหรือหน้าที่หรือใช้อำนาจในตำแหน่งหรือหน้าที่โดยมิชอบฯ และเป็นเจ้าพนักงานของรัฐ เรียก รับ หรือยอมจะรับทรัพย์สินหรือประโยชน์อื่นใดสำหรับตนเองหรือผู้อื่นโดยมิชอบฯ

ทั้งนี้ ผู้ต้องหาหรือจำเลยยังเป็นผู้บริสุทธิ์ตราบใดที่ศาลยังไม่มีคำพิพากษาถึงที่สุด ความผิดดังกล่าว เกิดจากการกระทำส่วนบุคคล ไม่เกี่ยวข้องกับหน่วยงานต้นสังกัด