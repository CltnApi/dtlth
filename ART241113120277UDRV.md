---
layout: post
code: "ART241113120277UDRV"
origin_url: "https://www.khaosod.co.th/sports/news_9504305"
image: "https://github.com/user-attachments/assets/94e457c6-e66e-4eeb-9c36-400415c9deff"
title: "รถถัง จิตรเมืองนนท์ แย้มขยับพิกัด แต่ยังไม่ทิ้งเป้าทวงแชมป์ฟลายเวต"
description: "\"ไอรอนแมน” รถถัง จิตรเมืองนนท์ จอมบู๊ขวัญใจพี่น้องชาวไทย วัย 27 ปี ก้มหน้ายอมรับทุกข้อผิดพลาดหลังทำเข็มขัดหล่นบนตาชั่งจนเกิดกระแสวิพากษ์วิจ"
category: "SPORTS"
language: "th"
date: 2024-11-13T12:07:23.448Z
---

# รถถัง จิตรเมืองนนท์ แย้มขยับพิกัด แต่ยังไม่ทิ้งเป้าทวงแชมป์ฟลายเวต

[![รถถัง จิตรเมืองนนท์ แย้มขยับพิกัด แต่ยังไม่ทิ้งเป้าทวงแชมป์ฟลายเวต](https://www.khaosod.co.th/wpapp/uploads/2024/11/Rodtang1-1.jpg "รถถัง จิตรเมืองนนท์ แย้มขยับพิกัด แต่ยังไม่ทิ้งเป้าทวงแชมป์ฟลายเวต")](https://www.khaosod.co.th/wpapp/uploads/2024/11/Rodtang1-1.jpg)

“ไอรอนแมน” รถถัง จิตรเมืองนนท์ จอมบู๊ขวัญใจพี่น้องชาวไทย วัย 27 ปี ก้มหน้ายอมรับทุกข้อผิดพลาดหลังทำเข็มขัดหล่นบนตาชั่งจนเกิดกระแสวิพากษ์วิจารณ์อย่างหนัก แต่ด้วยศักดิ์ศรีอดีตแชมป์โลก ONE มวยไทย รุ่นฟลายเวต จึงโชว์ฝีมือเหนือชั้น ไล่ต้อนชนะคะแนนเอกฉันท์ “จาค็อบ สมิธ” คู่ปรับเก่าแรงกิงอันดับ 3 วัย 32 ปี จากสหราชอาณาจักร แบบหมดจด ในศึก ONE 169 เมื่อช่วงเช้าวันเสาร์ที่ 9 พ.ย.ที่ผ่านมา

รถถัง ไม่สามารถทำน้ำหนักได้ตามที่ตกลงกันไว้ในรุ่นฟลายเวต (125-135 ป.) โดยชั่งได้ 135.5 ป. เกินมา 0.5 ป. หรือราว 200 กรัม ซึ่งตามกฏของ ONE หากแชมป์โลกทำน้ำหนักไม่ผ่านในไฟต์ป้องกันแชมป์ จะต้องถูกปลดออกจากตำแหน่ง และให้ถือว่ามีสถานะ “แชมป์ว่าง” (ไม่มีใครเป็นแชมป์ในกติกานี้ รุ่นนี้)

ล่าสุด รถถัง ให้สัมภาษณ์กับ ONE Chmapionship ว่า “ผมยังรู้สึกใจหายที่รักษาเข็มขัดแชมป์ไม่ได้ แต่ผมจะตั้งหน้าตั้งตาต่อไป ผมจะทวงบัลลังก์คืนให้ได้แน่นอนในอนาคตครับ ผมไม่เคยโกรธ ไม่เคยเกลียดสื่อหรือทุกช่องทางครับ ผมรู้ตัวเองว่าทำผิด ผมก็ต้องยอมรับผิด แต่เชื่อเถอะครับ คนเราไม่มีใครทำผิดพลาดไปทั้งชีวิตหรอก ในเมื่อครั้งนี้มันตอบโจทย์แล้วว่าเราไม่ไหวกับเวตนี้ ผมก็ต้องปรับตัวเองขึ้นไปในหนทางใหม่ แต่ถ้าวันหนึ่งผมควบคุมน้ำหนักของผมลงมาฟลายเวตได้ ผมจะกลับมาทวงบัลลังก์แน่นอนครับ”

“ผมรักอาชีพมวยไทย ผมอยากโชว์ในความเป็นผมให้ทุกคนได้เห็นว่าสไตล์ของผมไม่ใช่แค่โหดเหี้ยม มันมีทั้งรอยยิ้ม มีทั้งโหดมันฮาคือครบรส อยากให้ทุกคนได้ดูผม และภูมิใจในตัวผมว่าสไตล์แบบนี้ก็สามารถให้คุณสนุกในอีกรูปแบบหนึ่งได้ครับ”

ส่วนแผนการในอนาคต “รถถัง” ยังไม่ออกปากชี้ชัดว่าจะขยับขึ้นไปชกในรุ่นแบนตัมเวต (135-145 ป.) หรือจะยังต้องการทำน้ำหนักในรุ่นฟลายเวตต่อไป

“ในวันนี้ผมยังไม่เคยลองขยับน้ำหนักขึ้นไป แต่สมัยก่อนผมชกมวยไทย 5 ยก ผมเคยแบกน้ำหนัก 10 กิโลกรัมมาแล้ว ก็ต้องลองสักครั้งหนึ่งครับ ผมให้คำตอบอะไรไม่ได้ในตอนนี้ แต่ถ้าขึ้นไปแล้วผมทำได้ นั่นคือคำตอบที่ผมจะให้กับทุกคนครับ”