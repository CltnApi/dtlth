---
layout: post
code: "ART2411081256ONFSGY"
origin_url: "https://www.khaosod.co.th/breaking-news/news_9497079"
image: "https://github.com/user-attachments/assets/3dae98b9-12fa-4c5e-8d7f-f7555cb81a0a"
title: "เปิดเมนูแรกในเรือนจำ ทนายตั้ม-เมีย เผยอาจเจอ 18 บอสดิไอคอน เผยโจทก์ข้างในอาจเยอะ"
description: "เปิดเมนูแรกในเรือนจำ ทนายตั้ม-เมีย เผยอาจเจอ 18 บอสดิไอ..."
category: "HOT_NEWS"
language: "th"
date: 2024-11-08T13:01:29.131Z
---

# เปิดเมนูแรกในเรือนจำ ทนายตั้ม-เมีย เผยอาจเจอ 18 บอสดิไอคอน เผยโจทก์ข้างในอาจเยอะ

[![เปิดเมนูแรกในเรือนจำ ทนายตั้ม-เมีย เผยอาจเจอ 18 บอสดิไอคอน เผยโจทก์ข้างในอาจเยอะ](https://www.khaosod.co.th/wpapp/uploads/2024/11/tumaoi2.jpg "เปิดเมนูแรกในเรือนจำ ทนายตั้ม-เมีย เผยอาจเจอ 18 บอสดิไอคอน เผยโจทก์ข้างในอาจเยอะ")](https://www.khaosod.co.th/wpapp/uploads/2024/11/tumaoi2.jpg)

**เปิดเมนูแรกในเรือนจำ ทนายตั้ม-เมีย เผยอาจเจอ 18 บอสดิไอคอน เผยโจทก์ข้างในอาจเยอะ ราชทัณฑ์เตรียมตรวจสอบคู่กรณีในคดีอื่น เพื่อความปลอดภัย**

จากกรณีศาลอาญา รัชดาภิเษก อนุญาตฝากขังผัดแรก นายษิทรา เบี้ยบังเกิด หรือ ทนายตั้ม ในคดีฉ้อโกงเงินของ น.ส.จตุพร อุบลเลิศ หรือเจ๊อ้อย และ นางปทิตตา เบี้ยบังเกิด ภรรยาของ นายษิทรา หลังตำรวจคัดค้านการประกันตัว ก่อนเจ้าหน้าที่ราชทัณฑ์ควบคุมตัวส่งฝากขังเรือนจำพิเศษกรุงเทพมหานคร และทัณฑสถานหญิงกลาง

ล่าสุดวันที่ 8 พ.ย.67 นางกนกวรรณ จิ๋วเชื้อพันธุ์ ผอ.กองทัณฑวิทยา รักษาราชการแทนผู้อำนวยการทัณฑสถานหญิงกลาง ในฐานะรองโฆษกกรมราชทัณฑ์ เผยว่า ขั้นตอนหลังเจ้าหน้าที่ราชทัณฑ์ควบคุมตัว ทนายตั้ม และ นางปทิตตา มายังเรือนจำพิเศษกรุงเทพมหานคร และทัณฑสถานหญิงกลาง ทั้งคู่ต้องทำประวัติผู้ต้องขังใหม่

อาทิ ตรวจสุขภาพร่างกาย พิมพ์ลายนิ้วมือ จากนั้นเข้าสู่กระบวนการอยู่แดนกักโรค 5 วันตามมาตรการป้องกันโควิด-19 และจะมีการปฐมนิเทศอีก 1 สัปดาห์ ซึ่งอยู่ในแดนกักโรคตามเดิม แต่มีการแบ่งโซนออกจากกัน ก่อนจะพิจารณาส่งผู้ต้องหาไปควบคุมต่อยังแดนปกติภายในเรือนจำ

นางกนกวรรณ เผยอีกว่า ส่วนเรื่องความกังวล ทนายตั้ม หากครบกำหนดอยู่แดนกักโรคแล้วจะต้องย้ายส่งต่อแดนใดนั้น เพราะอาจเจอคู่กรณีเป็นกลุ่ม 18 บอสดิไอคอน ซึ่งจะมีเจ้าหน้าที่ราชทัณฑ์พิจารณาตามความเหมาะสม และขณะนี้กลุ่มบอสชาย 11 คน ได้แยกแดนเป็นที่เรียบร้อย อยู่แดนละ 2-3 คนกระจายกันไป แต่ไม่สามารถเปิดเผยรายละเอียดได้

นอกจากนี้ ยังต้องตรวจสอบคู่กรณีของ ทนายตั้ม ในคดีอื่นๆ ด้วยเพื่อความปลอดภัย อย่างไรก็ตาม เมนูอาหารมื้อเย็นในวันนี้ (8 พ.ย.) เรือนจำพิเศษกรุงเทพฯ เป็นข้าวสวย ไก่ต้มขมิ้น และไข่ต้ม ส่วนทัณฑสถานหญิงกลาง เป็นข้าวสวย หลนปลาร้า , ผักสด และ ผัดพริกแกงผักบุ้งลูกชิ้น

