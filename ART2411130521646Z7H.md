---
layout: post
code: "ART2411130521646Z7H"
origin_url: "https://www.khaosod.co.th/breaking-news/news_9503162"
image: "https://github.com/user-attachments/assets/8c55f033-07b6-468c-82d2-936ed8af71d2"
title: "ลุ้นคดี ‘บิ๊กโจ๊ก’ ศาลปกครองสูงสุด ถกที่ประชุมใหญ่ลงมติชี้ขาดได้กลับ ตร.หรือไม่"
description: "ลุ้นคดี ‘บิ๊กโจ๊ก’ ศาลปกครองสูงสุด นำเข้าที่ประชุมใหญ่ลงมติชี้ขาดได้กลับสำนักงานตำรวจแห่งชาติหรือไม่ หลังองค์คณะชุดเล็กมีมติ 5 ต่อ 0 ชี้คำสั่งของตร.ไม่ชอบด้วยกฎหมาย"
category: "HOT_NEWS"
language: "th"
date: 2024-11-13T05:26:10.934Z
---

# ลุ้นคดี ‘บิ๊กโจ๊ก’ ศาลปกครองสูงสุด ถกที่ประชุมใหญ่ลงมติชี้ขาดได้กลับ ตร.หรือไม่

[![ลุ้นคดี ‘บิ๊กโจ๊ก’ ศาลปกครองสูงสุด ถกที่ประชุมใหญ่ลงมติชี้ขาดได้กลับ ตร.หรือไม่](https://www.khaosod.co.th/wpapp/uploads/2024/11/joke.jpg "ลุ้นคดี ‘บิ๊กโจ๊ก’ ศาลปกครองสูงสุด ถกที่ประชุมใหญ่ลงมติชี้ขาดได้กลับ ตร.หรือไม่")](https://www.khaosod.co.th/wpapp/uploads/2024/11/joke.jpg)

**ลุ้นคดี ‘บิ๊กโจ๊ก’ ศาลปกครองสูงสุด นำเข้าที่ประชุมใหญ่ลงมติชี้ขาดได้กลับสำนักงานตำรวจแห่งชาติหรือไม่ หลังองค์คณะชุดเล็กมีมติ 5 ต่อ 0 ชี้คำสั่งของตร.ไม่ชอบด้วยกฎหมาย**

เมื่อเวลา 09.30 น. วันที่ 13 พ.ย.2567 ผู้สื่อข่าวรายงานว่า ประธานศาลปกครองสูงสุด มีคำสั่งให้นำคดีที่**พล.ต.อ.สุรเชชษฐ์ หักพาล อดีตรอง ผบ.ตร.** ยื่นฟ้อง ผบ.ตร., คณะกรรมการพิทักษ์ระบบคุณธรรมข้าราชการตำรวจ และนายกรัฐมนตรี กรณีถูกกล่าวหาว่ากระทำผิดวินัยอย่างร้ายแรงจนถูกตั้งกรรมการสอบสวน และมีพฤติการณ์เกี่ยวข้องกับเว็บพนันออนไลน์ ชื่อ BNKMaster

จนถูกดำเนินคดีอาญาและถูกศาลอาญาออกหมายจับ ในความผิดฐานสมคบโดยตกลงกันตั้งแต่สองคนขึ้นไปเพื่อกระทำความผิดฐานฟอกเงินและได้มีการทำผิดฐานฟอกเงิน เพราะเหตุที่ได้มีการสมคบกันและเป็นเจ้าพนักงานร่วมกันฟอกเงินโดยให้ออกจากราชการไว้ก่อน ซึ่งพล.ต.อ.สุรเชษฐ์ เห็นว่าคำสั่งดังกล่าวไม่ชอบด้วยกฎหมาย

ผู้สื่อข่าวรายงานว่า สำหรับคดีนี้ เป็นคดีใหญ่ที่ประชาชนให้ความสนใจมีผลกระทบเป็นวงกว้าง เเละมีประเด็นข้อกฎหมายอันสำคัญ จากรายงาน**องค์คณะเล็กประกอบด้วยตุลาการ 5 คน พิจารณามีมติ 5 ต่อ 0 เห็นว่าคำสั่งให้ออกจากราชการของสำนักงานตำรวจแห่งชาติ ไม่ชอบด้วยกฎหมาย** จึงอาจมีการหยิบยกขึ้นพิจารณาในวันนี้ โดยองค์คณะที่พิจารณาคดีนี้ในศาลปกครองสูงสุด จะประกอบด้วยองค์ประชุมใหญ่คณะตุลาการจากศาลปกครองสูงสุด 57 คน

สำหรับขั้นตอน หากมีการนำคดีพล.ต.อ.สุรเชชษฐ์ เข้าสู่การพิจารณาของที่ประชุมใหญ่ศาลปกครองสูงสุดวันนี้ องค์คณะทั้ง 5 จะมีหน้าที่สรุปข้อเท็จจริงเสนอความเห็นต่อที่ประชุม เพื่ออภิปรายพิจารณาเเละมีมติเป็นคำพิพากษาคำสั่งต่อไป

หากพิจารณาเรียบร้อยหลังประชุมวันนี้ จะส่งความเห็นที่ประชุมองค์ตุลาการศาลปกครองสูงสุด ไปเพื่อทำผลคำพิพากษาคำสั่งต่อไป จากนั้นจะแจ้งคู่กรณีทั้งหมดและประกาศให้สาธารณชนได้รับทราบต่อไป