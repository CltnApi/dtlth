---
layout: post
code: "ART2410310906PIK9SW"
origin_url: "https://www.khaosod.co.th/https://www.khaosod.co.th/lifestyle/travel/news_9479282"
image: "https://github.com/user-attachments/assets/5ac8fdf3-86a4-4acf-b668-3ae59fe75bc4"
title: "ห้ามพลาด อุทยานฯภูแลนคา เปิด 'สันพญานาค' เส้นทางสายมู-สายเดินป่า"
description: "ชัยภูมิ อุทยานฯภูแลนคา เปิดเส้นทางศึกษาธรรมชาติ \"สันพญานาค\" เส้นทางสายมู-สายเดินป่า นักท่องเที่ยวต้องไม่พลาด เดิน 16 จุด เดิน 7 ชั่วโมง"
category: "LIFESTYLE"
language: "en"
date: 2024-11-01T11:11:00.889Z
---

# ห้ามพลาด อุทยานฯภูแลนคา เปิด 'สันพญานาค' เส้นทางสายมู-สายเดินป่า

[![ห้ามพลาด อุทยานฯภูแลนคา เปิด 'สันพญานาค' เส้นทางสายมู-สายเดินป่า](https://www.khaosod.co.th/wpapp/uploads/2024/10/9-121.jpg "ห้ามพลาด อุทยานฯภูแลนคา เปิด 'สันพญานาค' เส้นทางสายมู-สายเดินป่า")](https://www.khaosod.co.th/wpapp/uploads/2024/10/9-121.jpg)

**ชัยภูมิ อุทยานฯภูแลนคา เปิดเส้นทางศึกษาธรรมชาติ “สันพญานาค” เส้นทางสายมู-สายเดินป่า นักท่องเที่ยวต้องไม่พลาด เดิน 16 จุด เดิน 7 ชั่วโมง**

28 ต.ค. 67 – อุทยานแห่งชาติภูแลนคา จังหวัดชัยภูมิ เปิดตัวเส้นทางศึกษาธรรมชาติ “สันพญานาค” เส้นทางเดินป่าระยะไกลแห่งใหม่ที่รวบรวมความมหัศจรรย์ทางธรรมชาติ และความเชื่อท้องถิ่นไว้ตลอดระยะทาง 12.33 กิโลเมตร พร้อมจุดชมธรรมชาติที่น่าสนใจ 16 จุด ใช้เวลาเดิน 7 ชั่วโมง

![](https://www.khaosod.co.th/wpapp/uploads/2024/10/464505290_965445825627252_5729790337930833048_n.jpg)

สำหรับเส้นทางสันพญานาคเริ่มต้นจากจุดชมวิวผาหัวนาค ต.ท่าหินโงม ไปสิ้นสุดที่ผากล้วยไม้ ต.ห้วยต้อน อ.เมือง จ.ชัยภูมิ เหมาะสำหรับนักเดินป่าที่มีประสบการณ์และมีความพร้อมทางร่างกาย โดยมี16 จุดไฮไลต์แห่งสันพญานาค

จุดที่ 1 เศียรพญานาคโค (ผาหัวนาค) จุดเริ่มต้นอันน่าทึ่งด้วยแนวหน้าผายาว 450 เมตร สูงจากระดับน้ำทะเล 905 เมตร เปิดวิวพาโนรามาของเทือกเขาเพชรบูรณ์ อ.หนองบัวแดง และอ.เกษตรสมบูรณ์ ซึ่งมีตำนานเล่าว่าพญานาค “นาโค” ผู้พิทักษ์นครกลางหาวได้ทิ้งร่องรอยไว้เป็นจงอยหิน 7 จุด คล้ายเศียรพญานาค จนกลายเป็นที่มาของชื่อ “ผาหัวนาค”

![](https://www.khaosod.co.th/wpapp/uploads/2024/10/464636293_965443845627450_4462094691760794419_n.jpg)

จุดที่ 2 นักบุญแห่งป่า (ระยะทาง 1,600 เมตร) ต้นไทรยักษ์บนก้อนหินที่กลายเป็นแหล่งอาหารสำคัญของสัตว์ป่านานาชนิด เมื่อถึงฤดูออกผล จุดที่ 3 ปลักหมูป่า (ระยะทาง 1,700 เมตร) เป็นพื้นที่น้ำซับที่มีความชื้นตลอดปี เป็นจุดที่หมูป่ามาเกลือกกลั้วตัวเพื่อป้องกันแมลงรบกวน

![](https://www.khaosod.co.th/wpapp/uploads/2024/10/464643057_965445865627248_2598592789435348400_n.jpg)

จุดที่ 4 บันไดเกล็ดนาคา (ระยะทาง 2,000 เมตร) พบความมหัศจรรย์ของธรรมชาติที่สร้างชั้นหินเรียงสลับคล้ายเกล็ดพญานาค จุดที่ 5 หุบช่องช้าง (ระยะทาง 4,200 เมตร) มีร่องน้ำที่มีประวัติศาสตร์ เคยเป็นเส้นทางลำเลียงไม้ของช้างในอดีต

![](https://www.khaosod.co.th/wpapp/uploads/2024/10/อทยานภแลนคา_16.jpg)

จุดที่ 6 หัวใจพญานาโค (ระยะทาง 2,800 เมตร) จุดท้าทายที่สุดของเส้นทางด้วยความลาดชันสูง เป็นจุดตัดสินใจสำคัญของนักเดินป่า ชาวบ้านเชื่อว่าเป็นจุดศักดิ์สิทธิ์ที่มีบารมีด้านโชคลาภและความเมตตา

![](https://www.khaosod.co.th/wpapp/uploads/2024/10/อทยานภแลนคา_15.jpg)

จุดที่ 7 ผามิตรไมตรี (ระยะทาง 3,200 เมตร) จุดชมวิวบนผาสูงที่เปิดมุมมอง 360 องศาของทิวทัศน์โดยรอบ จุดที่ 8 ผาทรนง (ระยะทาง 3,900 เมตร) อีกหนึ่งผาสูงที่มอบทัศนียภาพอันงดงามของธรรมชาติโดยรอบ จุดที่ 9 รังหมูป่า (ระยะทาง 4,400 เมตร) จุดที่พบรังหมูป่าที่สร้างจากหญ้าคา เป็นที่พักพิงของลูกหมูป่าจากแดดและฝน

![](https://www.khaosod.co.th/wpapp/uploads/2024/10/อทยานภแลนคา_14.jpg)

จุดที่ 10 หินพญาแข้ (ระยะทาง 5,000 เมตร) กลุ่มหินธรรมชาติที่มีรูปทรงคล้ายจระเข้ จุดที่ 11 ป่านาคาจำศีล (ระยะทาง 6,000 เมตร) จุดพักแรมในพื้นที่โล่ง อากาศถ่ายเทสะดวก ท่ามกลางต้นเฟิร์นนานาพันธุ์ จุดที่ 12 พ่านผู้ว่า (ระยะทาง 8,000 เมตร) พื้นที่โล่งริมหน้าผาในป่าเพ็ก เปิดวิวทิวทัศน์ของอำเภอบัวแดง

![](https://www.khaosod.co.th/wpapp/uploads/2024/10/อทยานภแลนคา_8.jpg)

จุดที่ 13 เฟิร์นนาคราช (ระยะทาง 8,800 เมตร) ลานหินขนาดใหญ่ที่ปกคลุมด้วยต้นเฟิร์นนาคราชจำนวนมาก

![](https://www.khaosod.co.th/wpapp/uploads/2024/10/อทยานภแลนคา_8.jpg)

จุดที่ 14 จุดชมวิวยอป่า (ระยะทาง 10,000 เมตร) จุดชมวิวที่โดดเด่นด้วยต้นยอป่า สามารถมองเห็นวัดชัยภูมิพิทักษ์ได้อย่างชัดเจน

![](https://www.khaosod.co.th/wpapp/uploads/2024/10/อทยานภแลนคา_7.jpg)

จุดที่ 15 จุดชมวิวภูแลนคา (ระยะทาง 11,600 เมตร) จุดชมวิวที่เปิดมุมมองกว้างไกลของอ.หนองบัวแดง อ.เกษตรสมบูรณ์ และเขตรักษาพันธุ์สัตว์ป่าภูเขียว

![](https://www.khaosod.co.th/wpapp/uploads/2024/10/อทยานภแลนคา_6.jpg)

สุดท้ายจุดที่ 16 หางพญานาคนาโค (ผากล้วยไม้) (ระยะทาง 12,330 เมตร) จุดสิ้นสุดของเส้นทางที่หน้าผาสูง โดดเด่นด้วยกล้วยไม้ป่าที่เบ่งบานในฤดูฝนและหินรูปร่างคล้ายหางพญานาค ซึ่งตามความเชื่อของชาวอีสาน เชื่อว่าจะปัดเป่าสิ่งชั่วร้ายและนำความเป็นสิริมงคลมาสู่ผู้มาเยือน

สำหรับความพิเศษของเส้นทางสันพญานาค ไม่เพียงแค่ความโดดเด่นด้านความงามทางธรรมชาติ แต่ยังผสานความเชื่อและวัฒนธรรมท้องถิ่นได้อย่างลงตัว พญานาคหรือนาคราชถือเป็นสัญลักษณ์แห่งความศรัทธาของชาวอีสาน สะท้อนถึงความอุดมสมบูรณ์ของผืนป่าภูแลนคา

![](https://www.khaosod.co.th/wpapp/uploads/2024/10/464737442_965445572293944_3115258032823919180_n.jpg)

ทั้งนี้ ผู้ที่สนใจเดินเส้นทางสันพญานาคควรเตรียมความพร้อม ดังนี้ แจ้งเจ้าหน้าที่อุทยานฯ ก่อนออกเดินทางทุกครั้ง เตรียมร่างกายให้แข็งแรง เนื่องจากเส้นทางมีความท้าทายเตรียมอุปกรณ์เดินป่าให้พร้อม ศึกษาเส้นทางและวางแผนการเดินทางล่วงหน้า ควรเดินทางเป็นหมู่คณะ

สำหรับผู้ที่สนใจเข้าชมเส้นทางศึกษาธรรมชาติสันพญานาค สามารถติดต่อสอบถามข้อมูลเพิ่มเติมได้ที่ เพจเฟซบุ๊ก อุทยานแห่งชาติภูแลนคา จ.ชัยภูมิ หรือโทรสอบถามได้ที่ 093-093-9193 เพื่อรับคำแนะนำและขออนุญาตเข้าพื้นที่อย่างถูกต้อง