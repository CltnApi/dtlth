---
layout: post
code: "ART2411261651O8VI3Q"
origin_url: "https://www.khaosod.co.th/lifestyle/news_9521632"
image: "https://github.com/user-attachments/assets/5f8a700b-9560-4118-9efb-98aa8286292c"
title: "จีจี้-สุพิชชา รันแคมเปญอย่าให้โอกาสความรุนแรง ครั้งที่ 2"
description: "“ความรุนแรงเมื่อเกิดขึ้นแล้วจะมีครั้งต่อไปเสมอ อย่าให้โ..."
category: "LIFESTYLE"
language: "th"
date: 2024-11-26T20:10:56.583Z
---

# จีจี้-สุพิชชา รันแคมเปญอย่าให้โอกาสความรุนแรง ครั้งที่ 2

[![จีจี้-สุพิชชา รันแคมเปญอย่าให้โอกาสความรุนแรง ครั้งที่ 2](https://www.khaosod.co.th/wpapp/uploads/2024/11/S__79560953-1.jpg "จีจี้-สุพิชชา รันแคมเปญอย่าให้โอกาสความรุนแรง ครั้งที่ 2")](https://www.khaosod.co.th/wpapp/uploads/2024/11/S__79560953-1.jpg)

**“ความรุนแรงเมื่อเกิดขึ้นแล้วจะมีครั้งต่อไปเสมอ อย่าให้โอกาสความรุนแรง ครั้งที่ 2” หลายวันที่ผ่านมาโซเซียลมีเดียได้เกิดกระแสร้อนแรงขึ้นอีกครั้งเมื่อไอจีของ เน็ตไอดอล สาวผู้โด่งดัง “จีจี้-สุพิชชา ปรีดาเจริญ” แอคทีฟขึ้นอีกครั้งด้วยแฮชแทคดังกล่าวและคลิปวิดีโอการแสดงของ จีจี้-สุพิชชา มีคำถามมากมายว่าเกิดขึ้นได้อย่างไร ในเมื่อ จีจี้-สุพิชชา ได้จากทุกคนไปแล้วจากความรุนแรง**

เรื่องดังกล่าวได้ถูกเฉลยขึ้นว่าเป็นแคมเปญยุติความรุนแรงที่มูลนิธิหญิงชายก้าวไกล ร่วมกับ บริษัท บีบีดีโอ กรุงเทพ จำกัด (BBDO Bangkok) สนับสนุนโดย สำนักงานกองทุนสนับสนุนการสร้างเสริมสุขภาพ (สสส.) จัดกิจกรรมรณรงค์ยุติความรุนแรงต่อสตรีและเด็ก ประจำปี 2567 ซึ่งตรงกับวันที่ 25 พ.ย. ของทุกปี “Bring Back 2nd Chance of Life” คืนโอกาสดีๆ ให้ตัวเอง และเลิกให้โอกาสที่ 2 กับความรุนแรง โดยได้จัดงานแถลงข่าวเปิดตัวแคมเปญที่โรงแรมแมนดาริน สามย่าน เมื่อวันก่อน  
ซึ่งคลิปวิดีโอดังกล่าว เป็นคลิปที่ฉายภาพเส้นทางชีวิตที่ จีจี้-สุพิชชา เคยวาดฝันไว้ว่าจะได้เป็นนักแสดง ก่อนที่เธอจะเสียชีวิตด้วยความรุนแรงเมื่อช่วงเดือนเมษายนปีก่อน ผ่านการถ่ายทำโดยมี มินนี่-ชนกนันท์ ปรีดาเจริญ น้องสาวเป็นผู้แสดงแทนแล้วใช้เทคนิค Ai ในการสร้างใบหน้าของจีจี้ โดยเป็นผลงานสร้างสรรค์ของบีบีดีโอด้วยแนวคิดว่า “อย่าให้โอกาสความรุนแรง ครั้งที่ 2” โดยยกกรณี จีจี้-สุพิชชา ซึ่งเป็นผู้ถูกกระทำความรุนแรงมากกว่า 1 ครั้ง มีการยื่นโอกาสให้กับคนรัก สุดท้ายเสียชีวิตทั้งคู่ ทั้งนี้ได้ปรึกษาครอบครัวน้องจีจี้เพื่อนำเรื่องราวมาถ่ายทอดให้กับสังคมได้รับทราบในรูปแบบภาพยนตร์โฆษณา

![](https://www.khaosod.co.th/wpapp/uploads/2024/11/S__79560948-1-696x464.jpg)  
มินนี่-ชนกนันท์ เผยว่า เมื่อเกิดเรื่องราวความรุนแรงในครอบครัวขึ้นทำให้ได้รับบทเรียนว่าความรุนแรงเมื่อเกิดขึ้นแล้วสามารถเกิดขึ้นได้อีก ดังนั้นอย่าให้โอกาสความรุนแรงเป็นครั้งที่ 2 หากย้อนเวลากลับไปได้ก็จะทำทุกอย่างให้พี่เปลี่ยนใจ ไม่ให้โอกาสความรุนแรง เพราะถ้าวันนี้พี่ยังอยู่เขาคงมีโอกาสได้ทำตามความฝัน ยังได้อยู่ได้วยกัน

โดยที่ผ่านมา “มูลนิธิหญิงชายก้าวไกล” ได้ รวบรวมข่าวความรุนแรงในครอบครัวที่เสนอผ่านสื่อในปี 2566 รวม 1,086 ข่าว มีเครื่องดื่มแอลกอฮอล์เป็นปัจจัยกระตุ้น 316 ข่าว คิดเป็น 29.1% ยาเสพติด 283 ข่าว คิดเป็น 26.1% โดยแบ่งเป็น 5 ประเภทข่าว ได้แก่ 1.ทำร้ายกัน 433 ข่าว คิดเป็น 39.9% เป็นเรื่องระหว่างสามี-ภรรยามากที่สุด 152 ข่าว คิดเป็น 35.1% พ่อ-แม่-ลูก 108 ข่าว คิดเป็น 24.9% คู่รักแบบแฟน 102 ข่าว คิดเป็น 23.6% เครือญาติ 71 ข่าว คิดเป็น 16.4% สาเหตุเพราะหึงหวง ง้อขอคืนดีไม่ได้ โมโห บันดาลโทสะ 2.ฆ่ากัน 388 ข่าว คิดเป็น 35.7% เกิดขึ้นในคู่สามี-ภรรยา 168 ข่าว คิดเป็น 43.3% เครือญาติ 94 ข่าว คิดเป็น 24.2% คู่รักแบบแฟน 64 ข่าว คิดเป็น 16.5% พ่อ แม่ ลูก 59 ข่าว คิดเป็น 15.2% และฆ่ายกครัว 3 ข่าว คิดเป็น 0.8% สาเหตุเพราะหึงหวง ตามง้อไม่สำเร็จ บันดาลโทสะ โมโหที่ถูกบอกเลิก ขัดแย้งเรื่องการเงิน 3.ฆ่าตัวตาย 213 ข่าว คิดเป็น 19.6% โดยผู้ชายเป็นฝ่ายฆ่าตัวตาย 140 ข่าว คิดเป็น 65.7% ผู้หญิงเป็นฝ่ายฆ่าตัวตาย 68 ข่าว คิดเป็น 31.9% และ lgbtq+ ฆ่าตัวตาย 5 ข่าว คิดเป็น 2.4% สาเหตุเพราะน้อยใจคนรัก เครียดปัญหาหนี้สิน ตกงาน ป่วยจากโรคซึมเศร้า 4.ความรุนแรงทางเพศของคนในครอบครัว 46 ข่าว คิดเป็น 4.2% โดยเกิดระหว่างเครือญาติ พ่อเลี้ยงทำกับลูกเลี้ยง ที่น่าตกใจคือพ่อทำกับลูกแท้ๆ ถึง 11 ข่าว คิดเป็น 23.9% และ 5.ความรุนแรงในครอบครัวอื่นๆ จำนวน 6 ข่าว คิดเป็น 0.6%

![](https://www.khaosod.co.th/wpapp/uploads/2024/11/S__79560937-1-696x464.jpg)

น.ส.อังคณา อินทสา หัวหน้าฝ่ายส่งเสริมความเสมอภาคระหว่างเพศ มูลนิธิหญิงชายก้าวไกล กล่าวว่า ข้อเสนอในการแก้ปัญหา 1.สมาชิกในครอบครัวสังเกตพฤติกรรมความรุนแรงคนในครอบครัว สื่อสาร แก้ปัญหาร่วมกัน 2.ผู้ถูกกระทำความรุนแรงควรสื่อสารปัญหาให้คนที่ไว้วางใจฟัง หรือปรึกษาหน่วยงานที่เกี่ยวข้อง ไม่มองเป็นเรื่องปกติ 3.ชุมชนเป็นฐานในการลดปัญหาความรุนแรงในครอบครัว บูรณาการงานร่วมกันทุกหน่วยงานที่เกี่ยวข้อง โดยเฉพาะศูนย์ปฏิบัติการเพื่อป้องกันการกระทำความรุนแรงในครอบครัว กรมกิจการสตรีและสถาบันครอบครัว ศูนย์ยุติธรรมชุมชน กระทรวงยุติธรรม พนักงานเจ้าหน้าที่ตำรวจ ต้องพัฒนาบุคลากรให้มีความรู้ ความเข้าใจเรื่องนี้ 4.มีมาตรการควบคุมปัจจัยเสี่ยงหรือปัจจัยกระตุ้น ทั้งอาวุธปืน เครื่องดื่มแอลกอฮอล์ และยาเสพติด โดยเฉพาะอาวุธปืนที่ต้องมีการขึ้นทะเบียน ต้องควบคุมและปราบปรามอาวุธเถื่อนอย่างจริงจัง บังคับใช้กฎหมายที่เกี่ยวข้องอย่างเข้มงวด

![](https://www.khaosod.co.th/wpapp/uploads/2024/11/S__79560929-1-464x696.jpg)  
ด้าน นพ.พงศ์เทพ วงศ์วัชรไพบูลย์ ผู้จัดการกองทุน สสส. กล่าวว่าสสส. เห็นความสำคัญของการยุติความรุนแรงต่อเด็ก สตรี และครอบครัว ที่มีเครื่องดื่มแอลกอฮอล์เป็นปัจจัยสำคัญทำให้เกิดปัญหา จึงร่วมกับภาคีเครือข่าย และหน่วยงานที่เกี่ยวข้อง ทำงานเชิงรุก ขับเคลื่อนประเด็น สะท้อนปัญหา และถอดบทเรียนไปสู่การหาแนวทางแก้ไขมาตลอด เพราะความรุนแรงในครอบครัว เสี่ยงต่อการมีสุขภาวะทั้ง กาย จิต ปัญญา และสังคมที่ไม่ดี หากไม่ได้รับการป้องกันตั้งแต่ต้นทาง การรณรงค์ในปีนี้มาพร้อมกับแนวคิด Bring Back 2nd Chance of Life คืนโอกาสดีๆ ให้ตัวเอง และเลิกให้โอกาสที่ 2 กับความรุนแรง นำประสบการณ์ไปสู่การขับเคลื่อนสังคม พิจารณามาตรการทางนโยบายของหน่วยงานที่เกี่ยวข้อง เพื่อยุติปัญหาความรุนแรงไม่ให้เกิดขึ้นซ้ำอีก

**หลากหลายข่าวความรุนแรงที่ถูกนำเสนอมาโดยตลอดคงเป็นเครื่องยืนยันแล้วว่า การให้โอกาสความรุนแรงเป็นครั้งที่ 2 เป็นสิ่งที่ไม่เกิดประโยชน์ และจะนำมาสู่ความรุนแรงที่มากขึ้นกว่าเดิม รุนแรงกว่าเดิม และอาจจะพรากโอกาสในการมีชีวิตอยู่ไปจากเรา ดังนั้น “อย่าให้โอกาสความรุนแรง ครั้งที่ 2”**

