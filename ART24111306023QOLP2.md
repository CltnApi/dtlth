---
layout: post
code: "ART24111306023QOLP2"
origin_url: "https://www.khaosod.co.th/sports/news_9503293"
image: "https://github.com/user-attachments/assets/16a556e7-940d-4ebb-8401-e6384d3a325b"
title: "ภูมิธรรม ปลุกขวัญนักกีฬาทหารไทย สู้ศึกคิกบ็อกซิ่งทหารโลก ครั้งแรกในประวัติศาสตร์ ที่ตุรกี"
description: "ภูมิธรรม ปลุกขวัญนักกีฬาทหารไทย สู้ศึกคิกบ็อกซิ่งทหารโล..."
category: "SPORTS"
language: "th"
date: 2024-11-13T06:07:05.299Z
---

# ภูมิธรรม ปลุกขวัญนักกีฬาทหารไทย สู้ศึกคิกบ็อกซิ่งทหารโลก ครั้งแรกในประวัติศาสตร์ ที่ตุรกี

[![ภูมิธรรม ปลุกขวัญนักกีฬาทหารไทย สู้ศึกคิกบ็อกซิ่งทหารโลก ครั้งแรกในประวัติศาสตร์ ที่ตุรกี](https://www.khaosod.co.th/wpapp/uploads/2024/11/yuee-1.jpg "ภูมิธรรม ปลุกขวัญนักกีฬาทหารไทย สู้ศึกคิกบ็อกซิ่งทหารโลก ครั้งแรกในประวัติศาสตร์ ที่ตุรกี")](https://www.khaosod.co.th/wpapp/uploads/2024/11/yuee-1.jpg)

“บิ๊กอ้วน” ภูมิธรรม เวชยชัย รองนายกฯและ รมว.กลาโหม มอบโอวาทแก่ทัพคิกบ็อกซิ่งกองทัพไทย ก่อนออกเดินทางสู้ศึกคิกบ็อกซิ่งทหารโลก ซึ่งจัดครั้งแรกในประวัติศาสตร์ในรายการ 1st CISM Open Military Kickboxing Championship ที่เมืองอันทัลยา ประเทศตุรกี เผยการส่งนักกีฬาร่วมชิงชัยถือเป็น Soft Power ที่แสดงออกถึงความเข้มแข็งผ่านการเล่นกีฬา

![](https://www.khaosod.co.th/wpapp/uploads/2024/11/S__607567883_0.jpg)

สมาคมกีฬาคิกบ็อกซิ่งแห่งประเทศไทย นำคณะนักกีฬาคิกบ็อกซิ่งไทย ชุดเข้าร่วมการแข่งขันกีฬาคิกบ็อกซิ่งทหารโลก รายการ 1st CISM Open Military Kickboxing Championship ที่เมืองอันทัลยา ประเทศตุรกี เดินทางเข้ารับฟังโอวาทจาก นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม โดยมีรอง ผอ.สสก.ทหาร เข้าร่วมด้วย ณ ห้องรับรอง 1 อาคารบัญชาการ ทำเนียบรัฐบาล แขวงดุสิต เขตดุสิต กรุงเทพฯ เมื่อวันที่ 11 พฤศจิกายน ก่อนออกเดินทางไปร่วมการแข่งขัน

ศึกกีฬา “คิกบ็อกซิ่งทหารโลก” รายการ 1st CISM Open Military Kickboxing Championship จัดขึ้นเป็นครั้งแรกในประวัติศาสตร์ ที่เมืองอันทัลยา ประเทศตุรกี ระหว่างวันที่ 19-25 พฤศจิกายนนี้ โดยมี 41 ประเทศร่วมส่งนักกีฬาเข้าร่วมชิงชัยในประเภทฟูลคอนแทค และโลว์คิก ในส่วนของไทยโดยสมาคมกีฬาคิกบ็อกซิ่งแห่งประเทศไทย ส่งทัพนักกีฬากองทัพไทยเข้าร่วมการแข่งขัน ซึ่งก่อนการเดินทาง น.ส.ทิรา บุญาณี กิตติกรณ์ อุปนายกสมาคมกีฬาคิกบ็อกซิ่งแห่งประเทศไทย ได้นำทีมนักกีฬา เข้าพบเพื่อรับฟังโอวาทจากทาง นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ณ ทำเนียบรัฐบาล

![](https://www.khaosod.co.th/wpapp/uploads/2024/11/S__607567885_0.jpg)

โดย นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ได้กล่าวให้โอวาทแก่ทีมนักกีฬาคิกกองทัพไทยที่ได้รับการฝึกซ้อมและสนับสนุนค่าใช้จ่ายในการเก็บตัวฝึกซ้อม และค่าเดินทางไปร่วมการแข่งขันจากสมาคมกีฬาคิกบ็อกซิ่งแห่งประเทศไทยในฐานะสมาคมกีฬาคิกบ็อกซิ่ง ซึ่งต้องดำเนินกิจกรรมกีฬานี้ในระดับโลก ตามนโยบายของสหพันธ์กีฬาคิกบ็อกซิ่งโลก หรือ World Association of Kickboxing Organization WAKO

นายภูมิธรรม เวชยชัย กล่าวว่า รู้สึกเป็นเกียรติอย่างยิ่งที่สมาคมกีฬาคิกบ็อกซิ่งแห่งประเทศไทย และกองทัพไทย เดินทางเข้าพบก่อนออกเดินทางไปร่วมชิงชัยในศึกกีฬาคิกบ็อกซิ่งทหารโลก ซึ่งต้องขอแสดงความยินดีกับนักกีฬาและเจ้าหน้าที่ทุกคนที่ได้มีโอกาสเป็นตัวแทนกองทัพไทย ในการเดินทางไปแข่งขันครั้งนี้ และให้ทุกคนภูมิใจกับการทำหน้าที่ตรงนี้ โดยการส่งนักกีฬาเข้าร่วมการแข่งขันถือเป็น Soft Power ของประเทศ สามารถแสดงออกถึงความเข้มแข็งของกองทัพไทยผ่านการเล่นกีฬา

“พวกเราคือความภาคภูมิใจ ขอให้มุ่งมั่นตั้งใจในการแข่งขัน และหวังว่าจะได้แสดงความยินดีในชัยชนะตอนเดินทางกลับ หรือถ้าไม่ได้รับชัยชนะ ก็ยินดีที่ทุกท่านได้เข้าแข่งขัน หากมีสิ่งใดที่ทางรัฐบาล หรือกระทรวงกลาโหม สามารถสนับสนุนได้ก็ยินดี สุดท้ายนี้ถ้ามีไลฟ์สดจะติดตามคอยเชียร์เป็นกำลังใจให้พวกท่าน” นายภูมิธรรม กล่าวปิดท้าย