---
layout: post
code: "ART2411160435ZZD68D"
origin_url: "https://www.khaosod.co.th/horoscope/news_9506668"
image: "https://github.com/user-attachments/assets/56819f0b-6d7a-41fd-a8f9-5be61e93c505"
title: "ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 17 – 23 พฤศจิกายน 2567) เช็กดวงอสังหาริมทรัพย์ เลื่อนขั้นปรับตำแหน่ง เพศตรงข้ามมาให้ความสนใจ"
description: "ลัคนา (ลั) ราศีเมษในรอบสัปดาห์นี้ ท่านมีเกณฑ์ได้ลาภผลประโยชน์จากงานที่ท่านทำสำเร็จไปแล้ว หรืออาจได้มรดกเป็นทรัพย์สินที่เคลื่อนที่ได้ยาก เช่น ที่ดิน"
category: "HOROSCOPE"
language: "th"
date: 2024-11-16T06:32:11.653Z
---

# ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 17 – 23 พฤศจิกายน 2567) เช็กดวงอสังหาริมทรัพย์ เลื่อนขั้นปรับตำแหน่ง เพศตรงข้ามมาให้ความสนใจ

[![ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 17 – 23 พฤศจิกายน 2567) เช็กดวงอสังหาริมทรัพย์ เลื่อนขั้นปรับตำแหน่ง เพศตรงข้ามมาให้ความสนใจ](https://www.khaosod.co.th/wpapp/uploads/2024/11/ddd-4.jpg "ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 17 – 23 พฤศจิกายน 2567) เช็กดวงอสังหาริมทรัพย์ เลื่อนขั้นปรับตำแหน่ง เพศตรงข้ามมาให้ความสนใจ")](https://www.khaosod.co.th/wpapp/uploads/2024/11/ddd-4.jpg)

**แนวโน้มความน่าจะเป็นในรอบสัปดาห์**  
**(ระหว่างวันที่ 17 – 23 พฤศจิกายน 2567)**

**ลัคนา (ลั) ราศีเมษ**

ในรอบสัปดาห์นี้ ท่านมีเกณฑ์ได้ลาภผลประโยชน์จากงานที่ท่านทำสำเร็จไปแล้ว หรืออาจได้มรดกเป็นทรัพย์สินที่เคลื่อนที่ได้ยาก เช่น ที่ดิน อสังหาริมทรัพย์ หรือผลประโยชน์จากธรรมชาติต่างๆ มีโอกาสทำมาค้าขึ้นจากโครงการที่ท่านทำร่วมกับผู้ใหญ่ หากเป็นพนักงานประจำ ท่านจะได้ร่วมงานกับผู้ใหญ่ในสำนักงานหรือนักวิชาการต่างๆ ซึ่งท่านจะได้ผลประโยชน์จากงานนั้นๆ อย่างมาก แต่หากท่านค้าขาย ท่านอาจเสียลูกค้าเก่าๆ หรือค้าปลีกไม่ค่อยได้กำไรเท่าที่ควร การติดต่อสื่อสารหรือการประชาสัมพันธ์ใดๆ มีปัญหาอุปสรรคมากหรือคำพูดของท่านไม่มีน้ำหนักเพียงพอ บริวารหรือลูกน้องจะลาจากหรือลาออก

**ลัคนา (ลั) ราศีพฤษภ**

ในรอบสัปดาห์นี้ ท่านจะต้องระวังการใช้กฎระเบียบข้อบังคับต่างๆ ให้เข้มงวดและรอบคอบ เพราะตัวท่านเองจิตใจไม่อยู่กับเนื้อกับตัวจนกระทำผิดกฎระเบียบที่ตนเองก่อขึ้นก็เป็นได้ อาจได้บริวารที่เป็นชาวต่างชาติต่างภาษามาช่วยงาน ระยะนี้แม้ท่านจะมีเพศตรงข้ามมาให้ความสนใจมากมาย แต่ท่านกลับไม่ค่อยสนใจที่จะบริหารเสน่ห์ของท่านเท่าที่ควร ควรระวังการออกคำสั่งกับบุตรหลานในปกครองของท่าน เพราะความน่าเชื่อในตัวของท่านค่อนข้างน้อยในระยะนี้ ไม่ควรทำอะไรที่เสี่ยงอันตรายหรือเสี่ยงบาดเจ็บใดๆ รวมทั้งการเล่นกีฬาผาดโผนต่างๆ เพราะท่านมีโอกาสบาดเจ็บหรือพาตนเองไปสู่อันตรายได้ง่ายๆ

**ลัคนา (ลั) ราศีมิถุน**

ในรอบสัปดาห์นี้ ท่านจะทำอะไรหรือเดินทางไปทำธุระที่เป็นเรื่องสำคัญมากๆ ควรรอบคอบและมีสติสัมปชัญญะอยู่เสมอ ไม่ควรตัดสินใจทำอะไรเพียงลำพัง โดยไม่ปรึกษาผู้เชี่ยวชาญหรือญาติมิตรที่เชื่อถือได้เสียก่อน เพราะลำพังการตัดสินใจของท่านในระยะนี้มักเกิดความผิดพลาดและนำพาศัตรูหรือเรื่องเดือดร้อนมาให้ตนเองอยู่เสมอ ควรระวังการพูดจาให้มากๆ ควรหลีกเลี่ยงการขึ้นให้การต่อศาล หรือแสดงความคิดเห็นส่วนตัวของตนโดยปราศจากหลักฐานที่หนักแน่น รวมทั้งการพูดคุยถึงปัญหาใดๆ ในครอบครัวก็ควรหลีกเลี่ยงไปก่อน เพราะอาจพูดกันไม่เข้าใจจนเกิดความขัดแย้งภายในหมู่ญาติพี่น้องได้

**ลัคนา (ลั) ราศีกรกฎ**

ในรอบสัปดาห์นี้ ท่านครุ่นคิดหมกมุ่นเกี่ยวกับการทำมาหากิน มีความกังวลเกี่ยวกับรายรับรายได้ของตนเองในอนาคต แต่ก็ยังไม่มีโอกาสที่ท่านจะหารายได้เพิ่มเติมจากเรื่องเกี่ยวกับวิชาการ ความรู้ทางศาสนา หรือผู้ใหญ่ครูอาจารย์ได้ แต่ควรหลีกเลี่ยงการร่วมงานกับญาติพี่น้อง หรือเรื่องที่เกี่ยวกับความสวยงามและแฟชั่นต่างๆ แม้ท่านจะทำเป็นอาชีพอยู่แล้วก็อาจไม่ประสบความสำเร็จนักในระยะนี้ ไม่ควรรับเป็นคนกลางดำเนินการเกี่ยวกับทรัพย์สินให้ใคร รวมทั้งไม่ควรโยกย้ายทรัพย์สินของตนหรือให้ผู้อื่นยืมทรัพย์ของตนด้วย เพราะท่านมีเกณฑ์เสียทรัพย์ในระยะนี้ เรื่องรักๆ ใคร่ๆ อาจไม่มีความสุขเท่าที่ควรจะเป็น

**ลัคนา (ลั) ราศีสิงห์**

ในรอบสัปดาห์นี้ ท่านมักมีความสุขกับการร่วมกิจกรรมกับญาติพี่น้อง อาจมีการนัดหมายพบปะบุคคลในครอบครัว หรือมีเรื่องน่ายินดีที่ทำให้พวกท่านมาพบมาติดต่อกัน และถึงแม้จะอยู่ห่างไกลกันแค่ไหนก็จะได้พูดคุยกัน รวมทั้งมีเรื่องดีๆ เกิดขึ้นในหมู่มิตรสหายของท่านด้วย เช่น ญาติพี่น้องของท่านได้เลื่อนขั้นปรับตำแหน่งให้ใหญ่โตขึ้น รวมทั้งคู่ครองคนรักของท่านก็อาจได้เลื่อนขั้นปรับตำแหน่งเช่นกัน และมีฐานะความเป็นอยู่ดีขึ้นอย่างเห็นได้ชัด จะได้รับข่าวสารเรื่องอสังหาริมทรัพย์ที่ห่างหายไปชั่วคราว ทรัพย์ที่ครอบครัวหรือของส่วนตัวที่ท่านลงทุนเอาไว้จะกลับมาให้ลาภผลประโยชน์แก่ท่านและครอบครัวอีกครั้ง

**ลัคนา (ลั) ราศีกันย์**

ในรอบสัปดาห์นี้ ท่านจะได้พบเพื่อนฝูงใหม่ที่คุยกันถูกคอและมีอุปนิสัยต้องตรงกันอย่างมาก เสมือนเป็นเพื่อนกันมาตั้งแต่ชาติปางก่อน ซึ่งเขาเหล่านั้นจะเป็นผู้สนับสนุนท่านได้ในอนาคตอีกด้วย อาจมีความจำเป็นต้องเดินทางไปในหลากหลายสถานที่ในระยะนี้ ซึ่งท่านจะได้ทั้งความสนุกสนานและการเรียนรู้อะไรใหม่ๆ รวมทั้งอาจได้ความดีความชอบพอสมควรแก่อัตภาพ การงานของท่านจะเจริญรุดหน้าขึ้นมากในช่วงเดือนนี้ จะมีการติดต่อค้าขายกับผู้คนมากหน้าหลายตา หรือมีการประชาสัมพันธ์ความสำเร็จในงานของท่านให้ผู้อื่นได้รับรู้ในวงกว้าง เรื่องของคู่ครองคนรักยังเป็นเรื่องที่ท่านตัดสินใจให้เด็ดขาดไม่ได้

**ลัคนา (ลั) ราศีตุล**

ในรอบสัปดาห์นี้ ท่านที่มีบริวารชั้นลูกหลานที่อยู่ในวัยทำงาน พวกเขาจะเจริญรุ่งเรืองในหน้าที่การงานดีมาก หรือท่านมองหาคนช่วยงานอยู่ก็จะได้คนดีมีบารมีมาช่วยงาน อาจถูกฝ่ายตรงข้ามนินทาว่าร้ายลับหลังก็ขอให้ท่านอดทน เอาหูไปนาเอาตาไปไร่เสียเดี๋ยวอีกไม่นานเขาก็หมดแรงไปเอง ส่วนท่านที่ประสบกับพิษภัยทางเศรษฐกิจ หรือรายได้ที่ควรจะได้ถูกเลื่อนออกไป เหตุการณ์เหล่านั้นจะหมดสิ้นไปในระยะนี้ เพราะท่านมีดาวโคจรจรในเรือนการเงินของท่านหลายดวง จะมีรายได้รายรับหมุนเวียนเข้ากระเป๋าของท่านอยู่เสมอ แต่การคบหามิตรภาพใหม่ๆ อาจไม่ค่อยดีนัก รวมทั้งผู้ใหญ่ก็อาจไม่เห็นท่านอยู่ในสายตา

**ลัคนา (ลั) ราศีพิจิก**

ในรอบสัปดาห์นี้ ท่านได้รับผลดีจากความเจริญรุ่งเรืองของญาติพี่น้อง หรือผู้ร่วมวงศ์ตระกูลของท่าน อาจมีข่าวดีเกี่ยวกับอสังหาริมทรัพย์ของครอบครัว หรือทรัพย์สินที่ท่านรอคอย อาจมีการเปลี่ยนยานพาหนะใหม่ให้เหมาะสมกับฐานะและการใช้งานของท่านมากขึ้น มีรายได้เกิดขึ้นจากหุ้นส่วนหรือเพศตรงข้าม ใครที่ยืมเงินของท่านไปจะกลับมาใช้หนี้ ส่วนตัวท่านก็ดูแลเอาใจใส่สารทุกข์สุกดิบของคนในบ้านเดียวกันเป็นอย่างดี อย่างไรก็ดี ระยะนี้ท่านอาจต้องทำงานมากกว่าปกติหรือทำงานหลายหน้าที่มากกว่าเดิม รายได้อาจอ่อนตัวไปบ้างแต่หลังต้นเดือนกุมภาพันธ์ 2568 ไปแล้ว รายได้ของท่านจะกลับมาดีขึ้น

**ลัคนา (ลั) ราศีธนู**

ในรอบสัปดาห์นี้ ท่านจะประสบเหตุการณ์ที่โชคร้ายหรือไม่สมหวังเล็กๆ น้อยๆ การได้พูดคุยปรับทุกข์กับใครก็ตามอาจกลายเป็นภัยแก่ท่านภายหลัง ทางที่ดีท่านควรเก็บเรื่องส่วนตัวของท่านไว้กับตัวเองดีกว่าในระยะนี้ จะอ่อนไหวและไม่เป็นตัวของตัวเองเท่าที่ควร บางท่านอาจมีศัตรูแบบปุบปับฉับพลันไม่ทันตั้งตัวหรือไม่รู้ตัวเลยก็ได้ รายได้ที่เคยหายไปจะกลับมาบ้างพอให้เห็นรำไร หรือรายจ่ายที่ถาโถมช่วงก่อนหน้านี้จะลดน้อยลง มีเงินอยู่ในกระเป๋านานขึ้น อย่างไรก็ดี การคาดเดาเหตุการณ์ล่วงหน้าและวิสัยทัศน์ของท่านยังไม่ค่อยแม่นยำชัดเจนนัก การติดต่อกับหน่วยงานราชการยังไม่สัมฤทธิผลตามที่ท่านตั้งใจเอาไว้

**ลัคนา (ลั) ราศีมังกร**

ในรอบสัปดาห์นี้ ท่านมีโอกาสดีในการหาเงินเข้ากระเป๋า หรือมีเกณฑ์ได้เลื่อนชั้นเปลี่ยนตำแหน่ง พร้อมเงินเดือนขึ้นตามมาอีกด้วย ดาวอาทิตย์(1) โคจรเจิดจ้าในเรือนลาภผลของท่าน โอกาสทางการเงินและตำแหน่งมาถึงท่านโดยที่ท่านไม่ต้องดิ้นรนอะไรมากนัก อาจได้ของขวัญของฝากเป็นของเก่าของโบราณ หรือเครื่องรางของขลังมีด้วยซ้ำ สุขภาพร่างกายของท่านแข็งแรงดี โรคภัยไข้เจ็บทำอะไรท่านไม่ค่อยได้ หรือพ่ายแพ้ภูมิคุ้มกันของท่าน ควรระวังการคบกับเพื่อนฝูงใหม่ๆ ที่ท่านไม่รู้ที่มาที่ไปของเขามากนัก คนโสดมีโอกาสได้พบเพศตรงข้ามที่ดูหมือนเพียบพร้อมน่าพอใจ แต่ควรคบกันให้นานๆ ก่อนจะดีกว่า

**ลัคนา (ลั) ราศีกุมภ์**

ในรอบสัปดาห์นี้ ท่านควรระวังเรื่องสุขภาพอนามัยอย่างยิ่งยวด ไม่ควรเข้าไปใกล้บริเวณที่มีผู้ป่วยมากๆ หรือโรงพยาบาลโดยไม่จำเป็น รวมทั้งหลีกเลี่ยงการใช้อาวุธของมีคมต่างๆ ควรระวังกิริยามารยาทและวาจากับเพื่อนใหม่ๆ โดยเฉพาะพวกคนในเครื่องแบบที่มีพรรคพวกมาก หรือพวกเพื่อนร่วมงานของท่านก็อาจขัดแย้งกับท่านจนงานสะดุดได้ง่ายๆ ในระยะนี้ หากจำเป็นต้องทำเอกสารหนังสือสำคัญควรมีผู้ร่วมตรวจสอบเพื่อป้องกันความผิดพลาด หรือหากจำเป็นต้องลงนามในเอกสารใดๆ ควรมีที่ปรึกษาหรือหุ้นส่วนคู่สัญญาร่วมลงนามพร้อมกับท่านเสมอ คนโสดจะพบเพศตรงข้ามที่ท่านถูกใจจากการทำงาน

**ลัคนา (ลั) ราศีมีน**

ในรอบสัปดาห์นี้ ท่านจะได้ข่าวดีจากคนในครอบครัว หรือมีรายได้เข้ากระเป๋าแบบตั้งตัวไม่ทันเลยทีเดียว ดาวพุธ(4) โคจรในเรือนของความสุขและบ้านเรือนของท่าน ระยะนี้โชคดีในเรื่องบ้านช่องที่อยู่อาศัยจากบุคคลที่ร่วมชายคาเดียวกัน หรืออาจได้สังสรรค์เสวนากับเพื่อนบ้านอย่างมีความสุข แม้จะเอิกเกริกวุ่นวายบ้างก็ตาม หากมีโอกาสใดๆ เกี่ยวกับทรัพย์สินหรือการเงิน ท่านไม่ควรรีบคว้าโอกาสโดยไม่ไตร่ตรองหรือปรึกษาผู้รู้ที่ไว้ใจได้ ระยะนี้ท่านมีโอกาสสูญเสียทรัพย์ก้อนใหญ่มากกว่าจะได้ แต่การทำอาชีพค้าขายแบบค้าปลีกยังมีโอกาสที่ดี ยกเว้นค้าขายผลผลิตทางการเกษตรอาจไม่ทำกำไรให้ท่านมากนัก