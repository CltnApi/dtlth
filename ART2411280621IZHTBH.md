---
layout: post
code: "ART2411280621IZHTBH"
origin_url: "https://www.khaosod.co.th/sports/news_9525097"
image: "https://github.com/user-attachments/assets/41db254e-e747-451a-be9d-ca9c22805cfc"
title: "ผลตัดสิน แมนฯ ซิตี้ คดีละเมิดกฎการเงิน 115 ข้อหาส่อยืดเยื้อ"
description: "สื่อรายงาน คดีละเมิดกฎการเงิน 115 ข้อหาของ แมนเชสเตอร์ ซิตี้ อาจจะยังไม่ได้ข้อสรุปภายในฤดูกาลนี้หลังการพิจารณาคดีจะไม่เสร็จสิ้นจนกว่าจะถึงกลางเดือน ธ.ค."
category: "SPORTS"
language: "th"
date: 2024-11-28T06:51:07.793Z
---

# ผลตัดสิน แมนฯ ซิตี้ คดีละเมิดกฎการเงิน 115 ข้อหาส่อยืดเยื้อ

[![ผลตัดสิน แมนฯ ซิตี้ คดีละเมิดกฎการเงิน 115 ข้อหาส่อยืดเยื้อ](https://www.khaosod.co.th/wpapp/uploads/2024/11/man-city-115-alleged-5227.jpg "ผลตัดสิน แมนฯ ซิตี้ คดีละเมิดกฎการเงิน 115 ข้อหาส่อยืดเยื้อ")](https://www.khaosod.co.th/wpapp/uploads/2024/11/man-city-115-alleged-5227.jpg)

**สื่อรายงาน ผลตัดสินคดีละเมิดกฎการเงิน 115 ข้อหาของ แมนเชสเตอร์ ซิตี้ อาจจะยังไม่ได้ข้อสรุปภายในฤดูกาลนี้หลังการพิจารณาคดีจะไม่เสร็จสิ้นจนกว่าจะถึงกลางเดือน ธ.ค.**

แมนฯ ซิตี้ โดนพรีเมียร์ลีกตั้งข้อหาว่ามีการละเมิดกฎการเงินมากกว่า 115 ข้อหาในช่วงเวลา 9 ปีที่ผ่านมา (ตั้งแต่ฤดูกาล 2009-10 ถึงฤดูกาล 2017-18) และได้ส่งเรื่องในการให้คณะกรรมการอิสระเข้าสอบสวนตั้งแต่เดือน ก.พ. 2023 และคดีนี้เริ่มมีการไต่สวนกันแล้วเมื่อช่วงกลางเดือน ก.ย.ที่ผ่านมา

และหาก “เรือใบสีฟ้า” มีความผิดจริงพวกเขาอาจจะเจอกับบทลงโทษหลายอย่างเช่น การตัดแต้มในหลายฤดูกาลติดต่อกัน รวมไปถึงการโดนขับออกจากลีก เป็นต้น

ที่ผ่านมามีรายงานว่า คดีดังกล่าวจะยังไม่เผยผลการตัดสินจนกระทั่งช่วงต้นปี 2025 หลังต้องใช้เวลาพิจารณาคดี 10 สัปดาห์เป็นอย่างน้อย

อย่างไรก็ตามล่าสุด “เดอะ ไทมส์” ระบุว่า ผลการตัดสินคดีละเมิดกฎการเงินของ แมนฯ ซิตี้ ดังกล่าวอาจจะไม่สามารถสรุปได้ก่อนสิ้นสุดฤดูกาลนี้ เนื่องจากมีการระงับการพิจารณาไว้ชั่วคราว และจะเริ่มกระบวนการอีกครั้งในช่วงเดือนหน้า

และนั่นหมายความว่าคดีจะไม่เสร็จสิ้นจนกว่าจะถึงกลางเดือน ธ.ค. หรือก่อนช่วงเทศกาลคริสต์มาส โดยผู้เชี่ยวชาญกฎหมายคาดการณ์ว่า คณะกรรมการจะต้องใช้เวลาอย่างน้อยอีก 2-3 เดือนในการชั่งน้ำหนักหลักฐานจำนวนมากที่ทั้ง 2 ฝ่ายนำเสนอ

ทั้งนี้ แมนฯ ซิตี้ ปฏิเสธอย่างหนักแน่นมาโดยตลอดว่าไม่ได้มีการทำผิดกฎใดๆ และยืนกรานว่าพวกเขาจะได้รับการแก้ตัวอย่างสมบูรณ์เมื่อสิ้นสุดกระบวนการ