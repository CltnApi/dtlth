---
layout: post
code: "ART2411180802JAP5FW"
origin_url: "https://www.khaosod.co.th/horoscope/news_9509347"
image: "https://github.com/user-attachments/assets/065fd022-da44-4745-a95d-9c7108901104"
title: "ดวงเฮงดวงปัง - ราศีที่มีเรื่องทะเลาะวิวาทกับคนไม่รู้จักได้ง่าย และราศีที่จะได้รับเงินสดก้อนหนึ่ง"
description: " ลัคนา (ลั) ราศีเมษ วันนี้ท่านเดินทางมืดค่ำกลางทางก็ดีอาจมีภัยอันตรายต่างๆ จากศัตรู หรือมีเรื่องทะเลาะวิวาทกับคนไม่รู้จักได้ง่าย ถ้าไปกันหลายคนก็ค่อยยัง"
category: "HOROSCOPE"
language: "th"
date: 2024-11-18T08:17:12.073Z
---

# ดวงเฮงดวงปัง - ราศีที่มีเรื่องทะเลาะวิวาทกับคนไม่รู้จักได้ง่าย และราศีที่จะได้รับเงินสดก้อนหนึ่ง

[![ดวงเฮงดวงปัง - ราศีที่มีเรื่องทะเลาะวิวาทกับคนไม่รู้จักได้ง่าย และราศีที่จะได้รับเงินสดก้อนหนึ่ง](https://www.khaosod.co.th/wpapp/uploads/2024/11/03-วันอังคาร.jpg "ดวงเฮงดวงปัง - ราศีที่มีเรื่องทะเลาะวิวาทกับคนไม่รู้จักได้ง่าย และราศีที่จะได้รับเงินสดก้อนหนึ่ง")](https://www.khaosod.co.th/wpapp/uploads/2024/11/03-วันอังคาร.jpg)

**ดวงเฮงดวงปัง  
****วันอังคาร ที่ 19 พฤศจิกายน พ.ศ.2567  
****โหรบุศพันธ์**

![ดวงเฮงดวงปัง - วันอังคารที่ 19 พฤศจิกายน พ.ศ.2567](https://www.khaosod.co.th/wpapp/uploads/2024/11/003-วันอังคาร.jpg)

**ลัคนา (ลั) ราศีเมษ**

วันนี้ท่านเดินทางมืดค่ำกลางทางก็ดีอาจมีภัยอันตรายต่างๆ จากศัตรู หรือมีเรื่องทะเลาะวิวาทกับคนไม่รู้จักได้ง่าย ถ้าไปกันหลายคนก็ค่อยยังชั่วหน่อย กิจการงานระยะยาวหรืองานที่ต้องทำด้วยความอุตสาหะจะให้ผลตอบแทนสูงเมื่อเสร็จสิ้นลงแล้ว ผู้ที่ฐานะไม่มั่นคงหรือไม่มีใครนับถือจะเป็นผู้บอกลาภแก่ท่าน

**ลัคนา (ลั) ราศีพฤษภ**

วันนี้ท่านจะพบเห็นนิมิตและปรากฏการณ์ประหลาด อาจได้รับการช่วยเหลือที่ท่านไม่ควรจะได้ หรือได้รับจากคนที่ท่านไม่รู้จักเขาเลย บริวารคนรับใช้ลูกจ้างหรือผู้อาศัยมีพฤติกรรมแปลกๆ ในเวลากลางคืน ท่านควรสอดส่องตามสมควรแก่ความรับผิดชอบ การงานคล่องตัวดี หรือมีข่าวดีเรื่องการงาน

**ลัคนา (ลั) ราศีเมถุน**

วันนี้ท่านทำอะไรก็ไม่ถูกต้องหรือถูกใจในสายตาของผู้ใหญ่ ทำอะไรมักไม่ถูกใจผู้สูงอายุ ธุรกรรมการเงินในที่สาธารณะไม่ปลอดภัย หรือรายได้ประจำขาดตกบกพร่องไปบ้าง ไม่ควรตัดต้นไม้ใหญ่ภายในบริเวณบ้าน เพราะจะเกิดเหตุการณ์อันไม่ควรขึ้น หรือเป็นการลดทอนความสุขในบ้านของท่าน

**ลัคนา (ลั) ราศีกรกฎ**

วันนี้ท่านมีเรี่ยวมีแรงในการใช้ชีวิตประจำวันไปตามปกติ แต่ไม่เหมาะที่จะจัดงานรื่นเริงที่บ้าน ถึงแม้จะเป็นคนในครอบครัวเดียวกันก็ตาม ในบริเวณบ้านท่านมีหนู แมลง และปลวกชุกชุม ทั้งยังออกมาทำข้าวของเสียหายอย่างไม่เคยเป็นมาก่อน ระวังจะมีคนมาทิ้งของผิดกฎหมายในบริเวณบ้านของท่าน

**ลัคนา (ลั) ราศีสิงห์**

วันนี้ท่านมีความสุขรื่นเริงอยู่ท่ามกลางญาติมิตรและบริวาร บางท่านจะได้ทำงานเกี่ยวกับการค้าขายพืชผลที่เกิดจากที่ดินของท่านเอง รวมทั้งโชคลาภจากงานอดิเรกที่ท่านไม่เคยได้มาก่อน มีรายจ่ายที่ไม่สมเหตุสมผล หรือต้องจ่ายเพื่อความสุขของผู้อื่น ไม่ใช่ความสุขของท่านเอง ได้ลาภจากเอกสารหรือการสอน

**ลัคนา (ลั) ราศีกันย์**

วันนี้ท่านที่ยังโสดไม่ควรใกล้ชิดกับเพศตรงข้ามซึ่งไม่ใช่แฟนหรือพี่น้องของท่าน เพราะพระราหูเล็งราศีท่าน เพศตรงข้าม สุรายาเมา การพนัน และการเที่ยวกลางคืนล้วนเป็นสิ่งที่ท่านจะต้องพบเจอและระแวดระวังให้ดีทั้งสิ้น เพราะท่านอาจมีความเสี่ยงที่จำต้องจับพลัดจับผลูแต่งงานกับคนที่ไม่คู่ควรกับท่าน

**ลัคนา (ลั) ราศีตุล**

วันนี้ท่านที่ขาดรายได้ประจำจะมีการมีงานทำ ได้รับเงินสดในระยะสั้นๆ ท่านที่รอการเดินทางไกลมาเป็นเวลานานจะต้องรอต่อไปอีกสักพัก มีโอกาสดีจะมาถึงท่านในราวปลายปี การเดินทางกลางคืนในระยะนี้ไม่ดีเลย และการได้ลาภในระยะนี้ไม่ใช่เรื่องดีนัก เพราะอาจมาในแบบทุกขลาภ หรือได้มาแล้วหายไปทันที

**ลัคนา (ลั) ราศีพิจิก**

วันนี้ท่านที่อยู่อย่างสงบไม่มีบทบาทใดๆ ในที่ทำงานหรือหมู่บ้านของท่านมาตั้งแต่ต้นเดือน ต่อไปนี้จะมีกิจการต่างๆ มากขึ้น ดาวอังคารย้ายเข้ามาโคจรในราศีของท่าน ท่านใช้ชีวิตด้วยความเข้มแข็งกระปรี้กระเปร่า เป็นที่ชื่นชมนิยมยินดีแก่เพื่อนพ้องน้องพี่โดยทั่วกัน แต่ควรสงบปากสงบคำไว้จะดีที่สุด

**ลัคนา (ลั) ราศีธนู**

วันนี้ท่านได้ฟังเรื่องอะไรจากใคร ไม่ควรแสดงอาการตอบรับหรือปฏิเสธใดๆ ทั้งสิ้น เพราะเขาจะนำไปพูดต่อให้ท่านมีศัตรูโดยที่ท่านไม่รู้ตัวเลย ถ้าท่านมีภารกิจที่ต้องใช้เวลายาวนาน เช่น สร้างถนนสะพานหรือถาวรวัตถุอื่นๆ จะต้องตั้งมั่นอดทนอดกลั้นให้มากเป็นพิเศษจึงจะประสบความสำเร็จ

**ลัคนา (ลั) ราศีมังกร**

วันนี้ท่านได้ลาภจากญาติมิตรและผู้ร่วมงานที่อ่อนกว่า ไม่ควรมีการประชุมเปิดอภิปรายใดๆ ในบ้าน ถ้ามีผู้อาศัยอยู่กับท่าน เขาจะพาภริยาหรือญาติของเขามาอยู่ด้วย ซึ่งจะเป็นความยุ่งยากแก่ท่านต่อไป ความเป็นอยู่ทั่วไปของท่านหมู่นี้ไม่ราบรื่น ถ้าอยู่ปะปนกับผู้อื่นจะมีข้าวของหาย หรือเกิดทะเลาะกัน

**ลัคนา (ลั) ราศีกุมภ์**

วันนี้ท่านจะได้รับเงินสดก้อนหนึ่งหรือสิ่งของสวยงามมีค่าหายาก อาจหมายถึงวัตถุมงคลที่มีพระไตรสรณคมณ์สูงเยี่ยม ได้รับสิ่งของอะไรก็ตาม โปรดใช้วิจารณญาณในการรับมาครอบครองอย่างมากเพราะเป็นสิ่งของไม่สุจริต หรือผู้ให้มีเจตนาทุจริต การติดต่อสื่อสารทางจดหมายมักไม่ได้เรื่องได้ราวอะไร

**ลัคนา (ลั) ราศีมีน**

วันนี้ท่านมีโอกาสได้แสดงความรู้ความสามารถและสติปัญญาแก่เพื่อนฝูงและเพื่อนในสำนักงาน จะมีการแข่งขันชิงดีชิงเด่นในหมู่ญาติพี่น้อง เช่น เปรียบเทียบการสอบคัดเลือก หรือการวัดผลในหมู่บุตรหลาน ซึ่งเป็นเรื่องไร้สาระ ท่านชาวราศีนี้ในระยะนี้แม้ว่าจะไม่ได้ทำงานประจำใดๆ ก็มีงานส่งมาให้ถึงบ้าน