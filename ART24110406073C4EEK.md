---
layout: post
code: "ART24110406073C4EEK"
origin_url: "https://www.khaosod.co.th/entertainment/news_9488372"
image: "https://github.com/user-attachments/assets/8753e7e8-16f0-4f54-882b-f8f2125a3e01"
title: "ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป"
description: "ห่างหายจากงานแสดงไปนาน 14 ปี ทิ้งทวนเรื่องล่าสุด “ไทรโศก” ทางช่อง 3 ล่าสุดนักแสดงมากฝีมือตัวแม่ ‘กิ๊ก’ สุวัจนี พานิชชีวะ หวนคืนจอแก้ว ด้วยบท ‘คุณนายชื่น’"
category: "ENTERTAINMENT"
language: "th"
date: 2024-11-04T06:12:42.989Z
---

# ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป

[![ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป](https://www.khaosod.co.th/wpapp/uploads/2024/11/A-1-3-scaled.jpg "ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป")](https://www.khaosod.co.th/wpapp/uploads/2024/11/A-1-3-scaled.jpg)

ห่างหายจากงานแสดงไปนาน 14 ปี ทิ้งทวนเรื่องล่าสุด **“ไทรโศก”** ทางช่อง 3 ล่าสุดนักแสดงมากฝีมือตัวแม่ **‘กิ๊ก’ สุวัจนี พานิชชีวะ** หวนคืนจอแก้ว ด้วยบท **‘คุณนายชื่น’** ในละคร **“หนึ่งในร้อย”** ทางช่อง 3

![ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป](https://www.khaosod.co.th/wpapp/uploads/2024/11/6-2.jpg)

**คัมแบ๊กวงการแล้วรันยาวเลย?**

**กิ๊ก** – “ใช่ ตอนนี้น่าจะรันยาว เราใช้เรื่อง หนึ่งในร้อย เป็นตัวพิสูจน์ว่ามันไม่มีปัญหา แล้วคุณพ่อเขามาดูแลลูกให้แทน ตรงนี้เป็นความดีใจเพราะถ้าเรากลับมารับเล่นละครจะได้ไม่พะวง เพราะฉะนั้นตอนนี้เรียกว่า nonstop ค่ะ”

![ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป](https://www.khaosod.co.th/wpapp/uploads/2024/11/7-2.jpg)

**ปัดฝุ่นเป็นสุวัจนีเวอร์ชั่นอัพเดตล่าสุด?**

ADVERTISEMENT

**กิ๊ก** – “เป็นสุวัจนีเวอร์ชั่นใหม่ดีกว่า เพราะได้ร่วมงานกับน้องๆ เด็กรุ่นใหม่ เขาจุดเชื้อไฟทำให้รู้ว่าเวลาเล่นละครมีอะไรใหม่ๆ เรียกว่าเป็นน้ำที่ไม่เต็มแก้ว การเล่นอาจต้องปรับเปลี่ยน ดูจากรุ่นน้อง รุ่นพี่ แล้วก็ผู้กำกับฯ มาคอยสอนเรา เพราะกิ๊กรู้สึกว่าการแสดงเป็นสิ่งที่ต้องเรียนรู้ตลอดเวลา เรายินดีรับฟัง ซึ่งการกลับมากิ๊กเอ็นจอยมาก โชคดีพอกลับเข้ามาเจอทีมงานที่น่ารัก เราประทับใจ ทำให้เปิดโลกกว้าง”

![ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป](https://www.khaosod.co.th/wpapp/uploads/2024/11/2-3.jpg)

**นางร้ายในตำนาน คือภาพจำ บทไหนที่อยากฉีกออกจากความเป็นกิ๊ก สุวัจนี?**

**กิ๊ก** – “อยากเล่นยูริ (หัวเราะ) แต่ไม่มีใครเชื่อ รู้สึกยูริมีเสน่ห์ ความรักมันไม่มีเพศ ชายชาย หญิงหญิง ถ้าเขาเล่นถึงเราสามารถอินกับเขาได้ หนังเกาหลี หนังไทย แม่ดูหมด ชอบ แล้วแม่จิกหมอนด้วยนะ ดูแล้วฟิน อยากเล่นมาก คิดว่าละครต่อไปต้องมีแบบนี้แน่นอน เป็นการเปิดทางให้เพศทางเลือก รอผู้จัด ติดต่อยูริมาได้เลย (หัวเราะ) สุวัจนีพร้อมค่ะ”

**พอเริ่มสตาร์ตใหม่ เหมือนได้ปลดปล่อยในหลายเรื่อง?**

**กิ๊ก** – “ทุกคนมีตัวตนของตัวเอง แค่ว่าจะเอาออกมาหรือเปล่า กิ๊กอาจจะมีโอกาสทำรายการออนไลน์ ขอข้าวกินหน่อย ได้เจอแขกรับเชิญที่สนุกและมีความเป็นธรรมชาติก็เลยส่งพลังกันมากกว่า ทำให้รู้สึกว่าการที่เราเล่นสนุกกับแขกรับเชิญ สนุกนะ คนดูชอบ ก็ค่อยๆ เรียนรู้ไป บอกเลยนักแสดงมันเรียนรู้ไม่รู้จบหรอก”

![ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป](https://www.khaosod.co.th/wpapp/uploads/2024/11/3-4.jpg)

**กลับมาทำงานในวงการ มีตั้งเป้าหมายไหมว่าจะไปถึงตรงไหน?**

**กิ๊ก** – “ไม่มี เป็นคนไม่มีเป้าหมาย ทุกอย่างเป็นไปตามธรรมชาติ ไม่ได้คาดหวัง แต่เราตั้งใจทำงาน สิ่งนี้สำคัญกว่า ทำงานเยอะๆ ถ้าเทียบกับเมื่อก่อนอาจจะเหนื่อย แต่พอเราเล่นจริงๆ ได้อยู่กับกอง มันสนุกมากกว่าเหนื่อย ความสนุกกลบความเหนื่อย”

**เติมเต็มชีวิตแม่ในวัยนี้?**

**กิ๊ก** – “แม่ชอบชีวิตตอนนี้ อาจเป็นเพราะแม่อาจจะครบแล้ว มีครอบครัวที่น่ารัก มีเพื่อน มีทีมงานที่คุ้นเคย มีผู้จัดที่เรารู้จัก มวลพลังบวกมันมา พอส่งให้เรา เราจะรู้เลยว่าสิ่งที่มารอบตัวเราเป็นบวกหรือลบ พอรู้ว่าเป็นบวกเราก็พุ่งใส่เลย เขาบวกมาเราบวกกลับ ลบมาฉันก็ลบกลับ (หัวเราะ)”

![ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป](https://www.khaosod.co.th/wpapp/uploads/2024/11/4-3.jpg)

**รู้สึกว่าตอนนี้คือโลกของกิ๊กเลย?**

**กิ๊ก** – “เพราะกิ๊กโตจากละคร ครั้งแรกที่ถ่ายละคร ตอนอายุ 17 ตั้งแต่ 17 มาจนก่อนมีครอบครัว อยู่กับละครและโตในละคร โตในกอง ชีวิตอยู่แบบนี้มาตลอด จนวันหนึ่งมีครอบครัวก็ไปดูแลครอบครัว พอกลับมาเหมือนได้ใช้ชีวิตแบบเก่าๆ แต่ในเวอร์ชั่นที่โตขึ้น เป็นเวอร์ชั่นที่เราครบแล้ว ไม่ต้องกังวลอะไร”

![ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป](https://www.khaosod.co.th/wpapp/uploads/2024/11/5-2.jpg)

**ตอนตัดสินใจมีครอบครัวเป็นช่วงพีกในชีวิตการแสดง ช่วง 14 ปีที่หาย ไม่ได้รู้สึกว่าเป็นการตัดสินใจผิด?**

**กิ๊ก** – “จริงๆ เทียบ 14 ปีไม่ได้นะ กิ๊กหายไปจริงๆ 20 ปี เพราะลูกคนโตกิ๊ก 20 พอช่วงที่มีคนโตแล้ว กิ๊กท้องแล้วก็เล่น ไทรโศก ตอนนั้นคือ 14 ปี จำได้ว่าเป็นชีวิตที่ต้องเลือก เรามั่นใจว่าถ้าเรามีลูก เราต้องดูแลลูกจนกว่าเขาจะสามารถช่วยเหลือตัวเองได้ แล้ววันหนึ่งถ้ายังมีคนต้องการเรา เราจะกลับมา แต่ถ้าไม่ใช่วันของเรา เราก็อาจจะเป็นแม่บ้านตลอดไป คิดแค่นั้น”

![ซุปตาร์บันเทิง - ‘กิ๊ก'กลับสู่โลกตัวเอง คืนวงการแบบนันสต๊อป](https://www.khaosod.co.th/wpapp/uploads/2024/11/1-4.jpg)

**ไม่ได้ยึดติดกับชื่อเสียง ความเป็นกิ๊ก สุวัจนี?**

**กิ๊ก** – “ไม่ยึดติดเลย ชื่อเสียงไม่สามารถอยู่กับเราได้ตลอดไป แต่ความเป็นตัวตนของเราที่เป็นเราจริงๆ มันจะอยู่กับเราตลอดไปมากกว่า”

**วีรนุช จันทำ**