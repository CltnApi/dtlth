---
layout: post
code: "ART2411150407WZ79LT"
origin_url: "https://www.khaosod.co.th/breaking-news/news_9506422"
image: "https://github.com/user-attachments/assets/7f79bc36-cd45-427b-b8fd-c62e84522eab"
title: "สอบพี่สาวเมีย ทนายตั้ม ให้การเป็นประโยชน์ จ่อสอบปากคำบุคคลอื่นเพิ่ม"
description: "รอง ผบช.ก. เผยสอบพี่สาวเมีย ทนายตั้ม คืบหน้ากว่า 70-80 เปอร์เซ็นต์ ให้การเป็นประโยชน์ เตรียมเรียกสอบปากคำบุคคลอื่นเพิ่ม อาจมีคนในโซเชียลด้วย"
category: "HOT_NEWS"
language: "th"
date: 2024-11-15T04:23:39.472Z
---

# สอบพี่สาวเมีย ทนายตั้ม ให้การเป็นประโยชน์ จ่อสอบปากคำบุคคลอื่นเพิ่ม

[![สอบพี่สาวเมีย ทนายตั้ม ให้การเป็นประโยชน์ จ่อสอบปากคำบุคคลอื่นเพิ่ม](https://www.khaosod.co.th/wpapp/uploads/2024/11/Attorney-Tam-3.jpg "สอบพี่สาวเมีย ทนายตั้ม ให้การเป็นประโยชน์ จ่อสอบปากคำบุคคลอื่นเพิ่ม")](https://www.khaosod.co.th/wpapp/uploads/2024/11/Attorney-Tam-3.jpg)

**รอง ผบช.ก. เผยสอบพี่สาวเมีย ทนายตั้ม คืบหน้ากว่า 70-80 เปอร์เซ็นต์ ให้การเป็นประโยชน์ เตรียมเรียกสอบปากคำบุคคลอื่นเพิ่ม อาจมีคนในโซเชียลด้วย**

วันที่ 15 พ.ย.2567 พล.ต.ต.สุวัฒน์ แสงนุ่ม รองผู้บัญชาการตำรวจสอบสวนกลาง (รอง ผบช.ก.) เปิดเผยถึงความคืบหน้าการดำเนินคดีกับ นายษิทรา เบี้ยบังเกิด หรือ ทนายตั้ม ในคดีฉ้อโกงเงินและฟอกเงินของ น.ส.จตุพร อุบลเลิศ หรือ เจ๊อ้อย ว่า เมื่อวันที่ 14 พ.ย.ที่ผ่านมา ได้เชิญพี่สาวของนางปทิตตา เบี้ยบังเกิด ภรรยาทนายตั้ม เข้าให้ปากคำในฐานะบุคคลใกล้ชิดของทนายตั้ม

พล.ต.ต.สุวัฒน์ กล่าวต่อว่า เพื่อสอบถามในประเด็นปมเงินทั้งหมดที่ทนายตั้มถูกกล่าวหา ซึ่งตัวพี่สาวก็ตอบในส่วนที่เจ้าตัวทราบและที่ไม่ทราบ ซึ่งก็มีประโยชน์พอจะนำมาประกอบสำนวนได้บางส่วน

พล.ต.ต.สุวัฒน์ กล่าวอีกว่า ทั้งนี้ ขณะนี้มีความคืบหน้าแล้วกว่า 70-80 เปอร์เซ็นต์ แต่ก็ยังมีอีกหลายประเด็นที่ต้องสอบปากคำเพิ่มเติม และจะพยายามเรียกสอบปากคำบุคคลที่เกี่ยวข้อง ซึ่งอาจเป็นบุคคลที่มีประเด็นตามสื่อหรือโซเชียลต่าง ๆ ก็จะเรียกมาสอบทั้งหมด

รอง ผบช.ก. กล่าวด้วยว่า อย่างไรก็ตาม เบื้องต้นวันนี้ยังไม่มีกำหนดการเรียกบุคคลใดมาสอบปากคำเพิ่ม และยังไม่มีการออกหมายเรียกหรือหมายจับบุคคลใดเพิ่มเติม

พล.ต.ต.สุวัฒน์ กล่าวว่า ส่วนปมเงิน 39 ล้านบาท ยังอยู่ระหว่างรวบรวมพยานหลักฐาน เมื่อชัดเจนแล้วก็จะประสานทั้งทางเรือนจำและทนายความเข้าไปแจ้งข้อหาทนายตั้ม ในเรือนจำพิเศษกรุงเทพมหานครเร็ว ๆ นี้ ส่วนการอายัดบัญชีและทรัพย์สินของ ทนายตั้ม ขณะนี้ยังไม่ได้อายัดเพิ่มเติม