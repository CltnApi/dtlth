---
layout: post
code: "ART2411050418A7ORX7"
origin_url: "https://www.khaosod.co.th/sports/sports-inter/news_9490649"
image: "https://github.com/user-attachments/assets/4db5b9a6-9767-41df-b548-012f060254d3"
title: "เนย์มาร์ โชคร้ายเจ็บอีกรอบหลังเพิ่งคัมแบ๊กลงสนามให้ อัล ฮิลัล"
description: "เนย์มาร์ กองหน้า อัล ฮิลัล ที่เพิ่งกลับมาลงสนามได้หลังจากต้องพักยาว 1 ปีจากอาการบาดเจ็บต้องโชคร้ายเจออาการเดี้ยงอีกรอบ"
category: "SPORTS"
language: "th"
date: 2024-11-05T04:24:46.640Z
---

# เนย์มาร์ โชคร้ายเจ็บอีกรอบหลังเพิ่งคัมแบ๊กลงสนามให้ อัล ฮิลัล

[![เนย์มาร์ โชคร้ายเจ็บอีกรอบหลังเพิ่งคัมแบ๊กลงสนามให้ อัล ฮิลัล](https://www.khaosod.co.th/wpapp/uploads/2024/11/neymar-injury-774.jpg "เนย์มาร์ โชคร้ายเจ็บอีกรอบหลังเพิ่งคัมแบ๊กลงสนามให้ อัล ฮิลัล")](https://www.khaosod.co.th/wpapp/uploads/2024/11/neymar-injury-774.jpg)

**เนย์มาร์ กองหน้า อัล ฮิลัล ที่เพิ่งกลับมาลงสนามได้หลังจากต้องพักยาว 1 ปีจากอาการบาดเจ็บต้องโชคร้ายเจออาการเดี้ยงอีกรอบ**

สำหรับ เนย์มาร์ ได้รับบาดเจ็บเอ็นไขว้หน้าหัวเข่าขาดแต่ช่วงแรกที่ย้ายไปค้าแข้งในซาอุดี โปรลีก เมื่อปี 2023 ด้วยค่าตัว 100 ล้านยูโร (ราว 3.62 พันล้านบาท)

ก่อนที่ในช่วงปลายเดือน ต.ค. ดาวเตะวัย 32 ปีรายนี้ก็กลับมาลงสนามได้เป็นครั้งแรกในรอบ 369 วันหลังถูกเปลี่ยนตัวลงสนามในนาที77 ของเกมที่ อัล ฮิลัล บุกชนะ อัล ไอน์ 5-4 ในศึกเอเอฟซี แชมเปียนส์ ลีก อีลิท กลุ่มบี

ทว่าล่าสุดเมื่อวันที่ 4 พ.ย. เนย์มาร์ ลงเล่นให้ อัล ฮิลัล ในฐานะตัวสำรองนาที 58 และถือเป็นการลงเล่นนัดที่สองของเขากับทีมในฤดูกาลปัจจุบันเกมเอเอฟซี แชมเปียนส์ ลีก อีลีต รอบลีก นัดที่ต้นสังกัดเปิดบ้านชนะ เอสเตกฮลัล 3-0

ถึงกระนั้นในช่วง 3 นาทีสุดท้ายของเกม เนย์มาร์ ก็ต้องโดนเปลี่ยนตัวออกหลังพยายามยื่นขาขวาไปเล่นบอลตอนอยู่ในกรอบเขตโทษแต่กลับได้รับบาดเจ็บ ซึ่งเจ้าตัวถึงกับระเบิดอารมณ์ตอนอยู่ในซุ้มม้านั่งสำรองด้วยการขว้างสิ่งของจากความหงุดหงิด

หลังเกม แข้งชาวบราซิลเลียนระบุถึงอาการเจ็บของตัวเองว่า “ผมรู้สึกเหมือนเป็นตะคริว แต่ก็หนักหน่วงอยู่ ผมจะไปตรวจแล้วหวังว่าจะไม่มีอะไรมากกว่านี้ เป็นเรื่องปกติที่จะเกิดขึ้นหลังจาก 1 ปี แพทย์เตือนผมแล้ว นี่เป็นเหตุผลว่าทำไมผมจึงต้องระวัง และมีเวลาเล่นมากขึ้น”