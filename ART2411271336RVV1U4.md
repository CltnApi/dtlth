---
layout: post
code: "ART2411271336RVV1U4"
origin_url: "https://www.khaosod.co.th/sports/news_9524217"
image: "https://github.com/user-attachments/assets/c0936942-912d-4762-be16-cc4978051c0f"
title: "เป๊ป ขอโทษให้สัมภาษณ์ตั้งใจทำร้ายตัวเอง - ยันไร้เจตนาดูหมิ่นปัญหาสุขภาพจิต"
description: "เป๊ป กวาร์ดิโอลา กุนซือ แมนเชสเตอร์ ซิตี้ ออกแถลงการณ์ว่า เขาไม่ได้ตั้งใจที่จะทำให้การทำร้ายตัวเองดูเป็นเรื่องเล็กน้อยหลังเกิดประเด็นดราม่าเรื่องการตอบคำถามเกี่ยวกับรอยขีดข่วนบนใบหน้าของเขา"
category: "SPORTS"
language: "th"
date: 2024-11-27T13:41:14.924Z
---

# เป๊ป ขอโทษให้สัมภาษณ์ตั้งใจทำร้ายตัวเอง - ยันไร้เจตนาดูหมิ่นปัญหาสุขภาพจิต

[![เป๊ป ขอโทษให้สัมภาษณ์ตั้งใจทำร้ายตัวเอง - ยันไร้เจตนาดูหมิ่นปัญหาสุขภาพจิต](https://www.khaosod.co.th/wpapp/uploads/2024/11/pep-man-city-77258.jpg "เป๊ป ขอโทษให้สัมภาษณ์ตั้งใจทำร้ายตัวเอง - ยันไร้เจตนาดูหมิ่นปัญหาสุขภาพจิต")](https://www.khaosod.co.th/wpapp/uploads/2024/11/pep-man-city-77258.jpg)

**เป๊ป กวาร์ดิโอลา กุนซือ แมนเชสเตอร์ ซิตี้ ออกแถลงการณ์ว่า เขาไม่ได้ตั้งใจที่จะทำให้การทำร้ายตัวเองดูเป็นเรื่องเล็กน้อยหลังเกิดประเด็นดราม่าเรื่องการตอบคำถามเกี่ยวกับรอยขีดข่วนบนใบหน้าของเขา**

โดย เป๊ป ออกมาให้สัมภาษณ์หลังจากจบเกมที่ แมนฯ ซิตี้ เสมอกับ เฟเยนูร์ด 3-3 ศึกยูฟ่า แชมเปียนส์ ลีก ทั้งๆ ที่ออกนำไปก่อน 3-0 ในเกมยูฟ่า แชมเปียนส์ ลีก 2024-25 รอบลีก เมื่อวันที่ 26 พ.ย. และเป็นการไม่ชนะใคร 6 นัดติดต่อกันทุกรายการของ “เรือใบสีฟ้า”

อย่างไรก็ตามเฮดโค้ชวัย 53 ปีรายนี้มีรอยข่วนที่จมูก และใบหน้าแบบชัดเจนซึ่งเจ้าตัวได้ตอบถึงที่มาของบาดแผลว่า “ผมแค่อยากทำร้ายตัวเอง” ก่อนที่จะหัวเราะ และเดินออกจากห้องแถลงข่าวไป

จากบทสัมภาษณ์ดังกล่าวเกิดประเด็นดราม่าว่า เป๊ป มองปัญหาการทำร้ายตัวเอง และเรื่องของสุขภาพจิตเป็นเรื่องตลกจนเกิดเป็นกระแสวิจารณ์ล้นหลาม

ล่าสุด เป๊ป แถลงการณ์ในเรื่องนี้ผ่านโซเชียลมีเดียส่วนตัวว่า “เมื่อคืนนี้ ผมถูกตั้งคำถามโดยไม่ทันตั้งตัวเกี่ยวกับรอยขีดข่วนที่ปรากฏบนใบหน้าของผม และอธิบายว่าเล็บมือที่แหลมคมเป็นสาเหตุของเรื่องนี้โดยไม่ได้ตั้งใจ”

“คำตอบของผมไม่ได้ตั้งใจที่จะดูเป็นเรื่องเล็กน้อยเกี่ยวกับปัญหาร้ายแรงของการทำร้ายตัวเอง”

“ผู้คนจำนวนมากต้องต่อสู้กับปัญหาสุขภาพจิตทุกวัน และผมอยากจะใช้โอกาสนี้เพื่อเน้นย้ำถึงวิธีหนึ่งที่ผู้คนสามารถขอความช่วยเหลือได้ โดยโทรไปที่สายด่วนของ Samaritans (มูลนิธิการกุศล) เพื่อขอความช่วยเหลือ”

