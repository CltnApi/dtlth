---
layout: post
code: "ART2411262341SKTUW4"
origin_url: "https://www.khaosod.co.th/breaking-news/news_9522754"
image: "https://github.com/user-attachments/assets/0ec0504f-ddfb-4d83-bc6d-274c678e2c12"
title: "สภาพอากาศวันนี้ กรมอุตุฯ เตือน ฝนตกหนักถึงหนักมาก อากาศหนาว"
description: "สภาพอากาศวันนี้ กรมอุตุฯ เตือน มรสุมกระหน่ำ ฝนถล่ม 11 จังหวัด ตกหนักร้อยละ 70 ของพื้นที่ น้ำท่วมฉับพลัน น้ำป่าไหลหลาก ไทยตอนบนอุณหภูมิลดฮวบ"
category: "HOT_NEWS"
language: "th"
date: 2024-11-26T23:50:35.519Z
---

# สภาพอากาศวันนี้ กรมอุตุฯ เตือน ฝนตกหนักถึงหนักมาก อากาศหนาว

[![สภาพอากาศวันนี้ กรมอุตุฯ เตือน ฝนตกหนักถึงหนักมาก อากาศหนาว](https://www.khaosod.co.th/wpapp/uploads/2024/11/Todays-weather-15.jpg "สภาพอากาศวันนี้ กรมอุตุฯ เตือน ฝนตกหนักถึงหนักมาก อากาศหนาว")](https://www.khaosod.co.th/wpapp/uploads/2024/11/Todays-weather-15.jpg)

**สภาพอากาศวันนี้ กรมอุตุฯ เตือน มรสุมกระหน่ำ ฝนถล่ม 11 จังหวัด ตกหนักร้อยละ 70 ของพื้นที่ น้ำท่วมฉับพลัน น้ำป่าไหลหลาก ไทยตอนบนอุณหภูมิลดฮวบ**

วันที่ 27 พ.ย.2567 [กรมอุตุนิยมวิทยา](https://www.tmd.go.th/) พยากรณ์อากาศ 24 ชั่วโมงข้างหน้า บริเวณความกดอากาศสูงหรือมวลอากาศเย็นกำลังปานกลางถึงค่อนข้างแรงระลอกใหม่จากประเทศจีนได้แผ่ลงมาถึงภาคตะวันออกเฉียงเหนือและทะเลจีนใต้แล้ว คาดว่าจะแผ่ลงมาปกคลุมภาคเหนือ ภาคกลาง กรุงเทพมหานครและปริมณฑล และภาคตะวันออกในลำดับถัดไป

ลักษณะเช่นนี้จะทำให้ประเทศไทยตอนบนมีอากาศเย็นลงกับมีลมแรง โดยภาคตะวันออกเฉียงเหนืออุณหภูมิจะลดลง 2-4 องศาเซลเซียส ส่วนภาคเหนือ ภาคกลาง กรุงเทพมหานครและปริมณฑล และภาคตะวันออกอุณหภูมิจะลดลง 1-3 องศาเซลเซียส

ขอให้ประชาชนบริเวณดังกล่าวดูแลรักษาสุขภาพเนื่องจากสภาพอากาศที่หนาวเย็นลง รวมถึงให้ระวังอันตรายจากอัคคีภัยที่อาจจะเกิดขึ้นเนื่องจากสภาพอากาศแห้งและลมแรงไว้ด้วย

สำหรับมรสุมตะวันออกเฉียงเหนือที่พัดปกคลุมอ่าวไทยและภาคใต้จะมีกำลังแรงขึ้น ในขณะที่หย่อมความกดอากาศต่ำกำลังแรงบริเวณทะเลจีนใต้ตอนล่างมีแนวโน้มเคลื่อนผ่านอ่าวไทยตอนล่างและประเทศมาเลเซียลงสู่ทะเลอันดามันตอนล่าง ทำให้ภาคใต้ตอนล่างมีฝนตกหนักถึงหนักมากหลายพื้นที่

ขอให้ประชาชนบริเวณภาคใต้ตอนล่างระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย

สำหรับคลื่นลมบริเวณอ่าวไทยมีจะมีกำลังแรงขึ้น โดยอ่าวไทยตอนบนมีคลื่นสูงประมาณ 2 เมตร บริเวณที่มีฝนฟ้าคะนองคลื่นสูงมากกว่า 2 เมตร ส่วนอ่าวไทยตอนล่างมีคลื่นสูง 2-3 เมตร บริเวณที่มีฝนฟ้าคะนองคลื่นสูงมากกว่า 3 เมตร ขอให้ชาวเรือควรเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนอง สำหรับเรือเล็กบริเวณอ่าวไทยตอนล่างควรงดออกจากฝั่งจนถึงวันที่ 30 พ.ย. 67

ฝุ่นละอองในระยะนี้ : ประเทศไทยตอนบนมีการสะสมฝุ่นละออง/หมอกควันอยู่ในเกณฑ์น้อย เนื่องจากลมที่พัดปกคลุมประเทศไทยมีกำลังปานกลางและมีการระบายอากาศดี

ภาคเหนือ อากาศเย็นในตอนเช้า โดยอุณหภูมิจะลดลง 1-3 องศาเซลเซียส อุณหภูมิต่ำสุด 19-23 องศาเซลเซียส อุณหภูมิสูงสุด 31-33 องศาเซลเซียส บริเวณยอดดอยอากาศหนาว อุณหภูมิต่ำสุด 8-15 องศาเซลเซียส ลมตะวันออกเฉียงเหนือ ความเร็ว 10-20 กม./ชม.

ภาคตะวันออกเฉียงเหนือ อากาศเย็นในตอนเช้า โดยอุณหภูมิจะลดลง 2-4 องศาเซลเซียสกับมีลมแรง อุณหภูมิต่ำสุด 19-23 องศาเซลเซียส อุณหภูมิสูงสุด 30-32 องศาเซลเซียส บริเวณยอดภูอากาศเย็นถึงหนาว อุณหภูมิต่ำสุด 12-15 องศาเซลเซียส ลมตะวันออกเฉียงเหนือ ความเร็ว 10-30 กม./ชม.

ภาคกลาง มีเมฆบางส่วน โดยอุณหภูมิจะลดลง 1-3 องศาเซลเซียสกับมีลมแรง อุณหภูมิต่ำสุด 23-25 องศาเซลเซียส อุณหภูมิสูงสุด 32-35 องศาเซลเซียส ลมตะวันออกเฉียงเหนือ ความเร็ว 10-25 กม./ชม.

ภาคตะวันออก มีเมฆบางส่วนกับมีฝนเล็กน้อยบางแห่ง โดยอุณหภูมิจะลดลง 1-3 องศาเซลเซียสกับมีลมแรง อุณหภูมิต่ำสุด 23-26 องศาเซลเซียส อุณหภูมิสูงสุด 32-34 องศาเซลเซียส ลมตะวันออกเฉียงเหนือ ความเร็ว 15-35 กม./ชม. ทะเลมีคลื่นสูง 1-2 เมตร ห่างฝั่งคลื่นสูงประมาณ 2 เมตร

ภาคใต้(ฝั่งตะวันออก) มีฝนฟ้าคะนอง ร้อยละ 70 ของพื้นที่ และมีฝนตกหนักถึงหนักมากบางแห่ง บริเวณจังหวัดชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา และนราธิวาส อุณหภูมิต่ำสุด 23-26 องศาเซลเซียส อุณหภูมิสูงสุด 27-33 องศาเซลเซียส

ตั้งแต่จังหวัดนครศรีธรรมราชขึ้นมา : ลมตะวันออกเฉียงเหนือ ความเร็ว 20-35 กม./ชม. ทะเลมีคลื่นสูงประมาณ 2 เมตร บริเวณที่มีฝนฟ้าคะนองคลื่นสูงมากกว่า 2 เมตร ตั้งแต่จังหวัดสงขลาลงไป : ลมตะวันออกเฉียงเหนือ ความเร็ว 20-40 กม./ชม. ทะเลมีคลื่นสูง 2-3 เมตร บริเวณที่มีฝนฟ้าคะนองคลื่นสูงมากกว่า 3 เมตร

ภาคใต้(ฝั่งตะวันตก) มีฝนฟ้าคะนอง ร้อยละ 60 ของพื้นที่ และมีฝนตกหนักบางแห่ง บริเวณจังหวัดกระบี่ ตรัง และสตูล อุณหภูมิต่ำสุด 24-25 องศาเซลเซียส อุณหภูมิสูงสุด 28-32 องศาเซลเซียส ลมตะวันออก ความเร็ว 15-35 กม./ชม. ทะเลมีคลื่นสูงประมาณ 1 เมตร ห่างฝั่งคลื่นสูง 1-2 เมตร บริเวณที่มีฝนฟ้าคะนองคลื่นสูงมากกว่า 2 เมตร

กรุงเทพและปริมณฑล มีเมฆบางส่วน โดยอุณหภูมิจะลดลง 1-2 องศาเซลเซียสกับมีลมแรง อุณหภูมิต่ำสุด 24-26 องศาเซลเซียส อุณหภูมิสูงสุด 32-34 องศาเซลเซียส ลมตะวันออกเฉียงเหนือ ความเร็ว 10-25 กม./ชม.

สภาพอากาศวันนี้ กรมอุตุฯ เตือน มรสุมกระหน่ำ ฝนถล่ม 11 จังหวัด ตกหนักร้อยละ 70 ของพื้นที่ น้ำท่วมฉับพลัน น้ำป่าไหลหลาก ไทยตอนบนอุณหภูมิลดฮวบ