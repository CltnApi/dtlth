---
layout: post
code: "ART2411260647AVW87V"
origin_url: "https://www.khaosod.co.th/breaking-news/news_9521590"
image: "https://github.com/user-attachments/assets/5126dffd-4de3-4820-8ecd-e90bca734a7e"
title: "ได้แต่โบกมือ! เชน ธนา-ภรรยา พบอัยการ ขอเลื่อนฟังคำสั่งฟ้องศาล คดีฉ้อโกง 79 ล้าน"
description: "เชน ธนา-ภรรยา พบอัยการ ยื่นขอเลื่อนฟังคำสั่งฟ้องศาล คดีฉ้อโกง 79 ล้าน รีบหนีสื่อขึ้นรถ ได้แต่โบกมือ ปฏิเสธให้สัมภาษณ์ ทนายยันยังเป็นคดีแพ่งอยู่"
category: "HOT_NEWS"
language: "th"
date: 2024-11-26T14:16:03.058Z
---

# ได้แต่โบกมือ! เชน ธนา-ภรรยา พบอัยการ ขอเลื่อนฟังคำสั่งฟ้องศาล คดีฉ้อโกง 79 ล้าน

[![ได้แต่โบกมือ! เชน ธนา-ภรรยา พบอัยการ ขอเลื่อนฟังคำสั่งฟ้องศาล คดีฉ้อโกง 79 ล้าน](https://www.khaosod.co.th/wpapp/uploads/2024/11/chen.jpg "ได้แต่โบกมือ! เชน ธนา-ภรรยา พบอัยการ ขอเลื่อนฟังคำสั่งฟ้องศาล คดีฉ้อโกง 79 ล้าน")](https://www.khaosod.co.th/wpapp/uploads/2024/11/chen.jpg)

**เชน ธนา-ภรรยา พบอัยการ ยื่นขอเลื่อนฟังคำสั่งฟ้องศาล คดีฉ้อโกง 79 ล้าน รีบหนีสื่อขึ้นรถ ได้แต่โบกมือ ปฏิเสธให้สัมภาษณ์ ทนายยันยังเป็นคดีแพ่งอยู่**

เมื่อเวลา 10.00 น. วันที่ 26 พ.ย.67 ที่สำนักงานอัยการพิเศษฝ่ายคดีศาลแขวง 4 (พระนครใต้) ถนนเจริญกรุง แขวงวัดพระยาไกร เขตบางคอแหลม พนักงานสอบสวนกก.1 บก.ป. นัดหมายพบ นายธนาตรัยฉัตร ภูโชคอนันต์ หรือเชน ประธานเจ้าหน้าที่บริหาร บริษัท อมาโด้ กรุ๊ป จำกัด พร้อมด้วยนางกาลย์กัลยา ภูโชคอนันต์ หรือเจมส์ รองประธานเจ้าหน้าที่บริหาร

[![](https://www.khaosod.co.th/wpapp/uploads/2024/11/S__592961550_0-696x386.jpg)](https://www.khaosod.co.th/wpapp/uploads/2024/11/S__592961550_0.jpg)

เพื่อนำสำนวนส่งฟ้องอัยการ ในความผิดฐานร่วมกันฉ้อโกง กรณีสั่งผลิตภัณฑ์อาหารเสริมโปร ไบโอติก ภายใต้ชื่อ ”ยินตัน บิฟิน่า อีเอ็กซ์“ กับทางบริษัท ไทยยินตัน จำกัด โดยค้างชำระหนี้รวมมูลค่าความเสียหายกว่า 79.8 ล้านบาท ตั้งแต่ปี 64 ที่ผ่านมา

[![](https://www.khaosod.co.th/wpapp/uploads/2024/11/S__592961556_0-696x411.jpg)](https://www.khaosod.co.th/wpapp/uploads/2024/11/S__592961556_0.jpg)

โดยทางพนักงานสอบสวนให้ข้อมูลกับผู้สื่อข่าวว่า ตามขั้นตอนภายหลังจากที่ทั้งคู่เข้ารับทราบข้อกล่าวหากับพนักงานสอบสวนเมื่อวันที่ 18 พ.ย.ที่ผ่านมา จึงนัดหมายให้ทั้งคู่เดินทางมาเพื่อส่งตัวผู้ต้องหาและสำนวนคดีต่อพนักงานอัยการ ก่อนที่ทางพนักงานอัยการจะดำเนินการสั่งฟ้องต่อศาลอีกครั้ง

[![](https://www.khaosod.co.th/wpapp/uploads/2024/11/chaintan5523-11-1-696x464.jpg)](https://www.khaosod.co.th/wpapp/uploads/2024/11/chaintan5523-11-1.jpg)

ผู้สื่อข่าวรายงานบรรยากาศว่า เมื่อช่วงเช้าที่ผ่านมา พบว่ามีเพียงเจ้าหน้าที่ตำรวจกองบังคับการปราบปรามและทนายความของนายธนาตรัยฉัตรกับภรรยา เดินทางมายังสถานที่ดังกล่าวโดยให้ข้อมูลกับสื่อเพียงสั้นๆ ว่า อยู่ในระหว่างการรอให้เชน ธนาและภรรยา เดินทางมาที่สำนักงานอัยการพิเศษฝ่ายคดีศาลแขวง 4 (พระนครใต้)

ต่อมาเมื่อเวลา 10.20 น. เชน ธนา พร้อมภรรยา พยายามหลีกเลี่ยงผู้สื่อข่าว โดยใช้ประตูด้านข้างของอาคาร ก่อนรีบเดินขึ้นรถยนต์ ยี่ห้อฮอนด้า รุ่นซีอาร์วี สีดำ หมายเลขทะเบียน 4 ขจ 6425 กรุงเทพมหานคร กลับที่พักในทันที ซึ่งผู้สื่อข่าวพยายามวิ่งตามเพื่อสอบถามข้อมูลถึงเรื่องการนัดพบกับทางพนักงานอัยการในวันนี้ แต่เชน ธนา ได้แต่โบกมือ พร้อมยกมือไหว้ และปฏิเสธการให้สัมภาษณ์ใดๆ ทั้งสิ้น

จากนั้นทนายความส่วนตัวของเชนธนา เปิดเผยกับสื่อมวลชนเพียงสั้นๆว่า สำหรับวันนี้มาพบพนักงานอัยการตามที่ได้นัดหมายกันไว้ ทั้งนี้ยื่นขอเลื่อนฟังคำสั่งส่งฟ้องต่อศาลออกไปก่อน ซึ่งทางพนักงานอัยการยังไม่ได้กำหนดวัน และจะกำหนดนัดส่งฟ้องอีกครั้ง

โดยกระบวนการหลังจากนี้ นอกจากทางพนักงานอัยการจะต้องตรวจสอบสำนวนคดีแล้ว ก่อนพิจารณาคำสั่งส่งฟ้องแล้วนั้นทางด้านลูกความตนยื่นคำร้องขอความเป็นธรรมแก่พนักงานอัยการ แต่ขอที่จะสงวนเปิดเผยรายละเอียด เนื่องจากเกรงว่าจะกระทบต่อรูปคดี

ผู้สื่อข่าวสอบถามย้ำว่า ยังยืนยันในข้อต่อสู้ว่าคดีดังกล่าวยังคงเป็นคดีแพ่งหรือไม่ ทนายความ เปิดเผยว่า ทีมกฎหมายตรวจสอบแล้วยังยืนยันว่าเป็นคดีแพ่งอยู่

เมื่อถามต่อว่า เชน ธนา และภรรยา คดีจะถึงมือศาล เกิดความวิตกกังวล หรือไม่ทนายความไม่ขอตอบประเด็นนี้ นอกจากนี้ สำหรับคดีดังกล่าวหากพนักงานอัยการมีความเห็นส่งฟ้อง ก็จะดำเนินการส่งฟ้องต่อศาลแขวงพระนครใต้ต่อไป

