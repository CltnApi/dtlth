---
layout: post
code: "ART24110809427ZHI6D"
origin_url: "https://www.khaosod.co.th/sports/news_9496627"
image: "https://github.com/user-attachments/assets/b05bcbad-715a-4a58-bbe2-31095f291427"
title: "ศฤงคาร สุดภูมิใจคัมแบ๊กติดทีมชาติไทย ชุดใหญ่ พร้อมทุ่มเต็มที่เพื่อผลงานดีขึ้น"
description: "ศฤงคาร พรมสุภะ ยืนยันว่ารู้สึกตื่นเต้นและดีใจเสมอเมื่อมีชื่อกับทีมชาติไทย ไม่ว่าชุดไหน และการกลับมาติดทีมชาติไทยชุดใหญ่อีกครั้ง จะแตกต่างจากครั้งก่อนแน่นอน"
category: "SPORTS"
language: "th"
date: 2024-11-08T09:46:18.342Z
---

# ศฤงคาร สุดภูมิใจคัมแบ๊กติดทีมชาติไทย ชุดใหญ่ พร้อมทุ่มเต็มที่เพื่อผลงานดีขึ้น

[![ศฤงคาร สุดภูมิใจคัมแบ๊กติดทีมชาติไทย ชุดใหญ่ พร้อมทุ่มเต็มที่เพื่อผลงานดีขึ้น](https://www.khaosod.co.th/wpapp/uploads/2024/11/ศฤงคาร.jpg "ศฤงคาร สุดภูมิใจคัมแบ๊กติดทีมชาติไทย ชุดใหญ่ พร้อมทุ่มเต็มที่เพื่อผลงานดีขึ้น")](https://www.khaosod.co.th/wpapp/uploads/2024/11/ศฤงคาร.jpg)

ศฤงคาร พรมสุภะ ยืนยันว่ารู้สึกตื่นเต้นและดีใจเสมอเมื่อมีชื่อกับทีมชาติไทย ไม่ว่าชุดไหน และการกลับมาติดทีมชาติไทยชุดใหญ่อีกครั้ง จะแตกต่างจากครั้งก่อนแน่นอน

ศฤงคาร เคยติดทีมชาติไทยชุดใหญ่มาแล้ว ในยุคของ อากิระ นิชิโนะ ในเกมอุ่นเครื่องกับนครปฐม เมื่อปี 2020 หลังจากนั้นไม่มีโอกาสเล่นกับชุดใหญ่อีกเลย กระทั่งกลับมามีชื่ออีกครั้งในยุคของมาซาทาดะ อิชิอิ ที่จะอุ่นเครื่องกับเลบานอนและลาวเดือนพ.ย.

กองหลังจากสุโขทัย เอฟซี ทีมในศึกไทยลีก กล่าวว่า “ตอนติดทีมชาติไทย ชุดใหญ่ ครั้งแรก ที่อุ่นกับนครปฐม ยูไนเต็ด ดีใจเหมือนกัน แต่ตอนนั้นไม่ได้อุ่นกับต่างชาติ ครั้งนี้แตกต่างออกไปที่จะพบกับเลบานอน และ สปป.ลาว ผมดีใจทุกครั้งที่มีชื่ออยู่ในข่าย หรือ ติดทีมชาติไทย ไม่ว่าจะลิสต์ 75 หรือ 50 คน ผมดีใจและภูมิใจเสมอ”

“ต้องให้เครดิตทุกคนในทีมสุโขทัย เอฟซีด้วย ผลงานของทีมปีนี้ เราทำได้ค่อนข้างยอดเยี่ยม และเป็นไปตามเป้าหมายที่เราวางไว้ เราจะต้องไม่ดิ้นรนหนีตกชั้น จนเป็นที่มาของผลงานที่ยอดเยี่ยมในปีนี้”

“ผมไม่เคยเสียดายกับเวลาที่ผ่านมา ผมทำงานหนักเพื่อทีมไม่ว่าจะในนามของสโมสร หรือการเล่นให้กับทีมชาติ ผมเต็มที่ทุกวินาทีและวันนี้มันคือรางวัลของความทุ่มเท ผมดีใจที่ได้มีโอกาสกลับไปติดทีมชาติไทยชุดใหญ่อีกครั้ง ชุดนี้มีหลายคนเคยร่วมงานกัน”

“ส่วนการเล่นในตำแหน่งเซนเตอร์แบ๊ก ที่อาจถูกมองว่าผมตัวเล็ก ผมคิดว่าเรามีประสบการณ์จากไทยลีกมากมาย ในการเจอกับตัวต่างชาติสูงใหญ่ ซึ่งเราต้องเรียนรู้และหาวิธีรับมือให้ได้ ฟุตบอลเล่นเป็นทีม ทุกคนมีจุดเด่น จุดด้อย ถ้าเราช่วยกันเล่นทุกคนสามารถช่วยกันได้”

สำหรับ โปรแกรมฟุตบอลอุ่นเครื่องของทีมชาติไทย พบ เลบานอน วันที่ 14 พ.ย. และพบกับลาว วันที่ 17 พ.ย. ทั้งสองนัดเตะที่สนามม.ธรรมศาสตร์ รังสิต เวลา 19.30 น. ถ่ายทอดสดทางช่อง 32, Facebook : FA Thailand, Youtube : Changsuek Official