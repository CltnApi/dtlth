---
layout: post
code: "ART2411160856ORRZ4J"
origin_url: "https://www.khaosod.co.th/breaking-news/news_9508422"
image: "https://github.com/user-attachments/assets/9475bbe8-6789-441c-b8fb-8b23ef7d628f"
title: "ตร.บุกค้นสำนักงาน เจ๊พัช กฤษอนงค์ ย่านลาดพร้าว จุดเจรจา 'บอสปัน-ดาราชาย'"
description: "ตร.บุกค้นสำนักงาน เจ๊พัช กฤษอนงค์ ย่านลาดพร้าว จุดเจรจา 'บอสปัน-ดาราชาย' เชิญตัวชายสูงวัยที่อยู่ในอาคารสอบปากคำ พร้อมหลักฐานใส่กระเป๋าเดินทาง 2 ใบ"
category: "HOT_NEWS"
language: "th"
date: 2024-11-16T09:01:43.042Z
---

# ตร.บุกค้นสำนักงาน เจ๊พัช กฤษอนงค์ ย่านลาดพร้าว จุดเจรจา 'บอสปัน-ดาราชาย'

[![ตร.บุกค้นสำนักงาน เจ๊พัช กฤษอนงค์ ย่านลาดพร้าว จุดเจรจา 'บอสปัน-ดาราชาย'](https://www.khaosod.co.th/wpapp/uploads/2024/11/icon-1.jpg "ตร.บุกค้นสำนักงาน เจ๊พัช กฤษอนงค์ ย่านลาดพร้าว จุดเจรจา 'บอสปัน-ดาราชาย'")](https://www.khaosod.co.th/wpapp/uploads/2024/11/icon-1.jpg)

**ตร.บุกค้นสำนักงาน เจ๊พัช กฤษอนงค์ ย่านลาดพร้าว จุดเจรจา ‘บอสปัน-ดาราชาย’ เชิญตัวชายสูงวัยที่อยู่ในอาคารสอบปากคำ พร้อมหลักฐานใส่กระเป๋าเดินทาง 2 ใบ**

เมื่อเวลา 14.00 น. วันที่ 16 พ.ย. 2567 เจ้าหน้าที่ กก.2 บก.ป. นำกำลังเข้าจับกุม **น.ส.กฤษอนงค์ สุวรรณวงศ์ หรือ เจ๊พัช** ประธานอำนวยการศูนย์ประสานงานส่งเสริมเครือข่าย-ออนไลน์ ตามหมายจับศาลอาญาคดีทุจริตและประพฤติมิชอบกลาง ข้อหากรรโชกทรัพย์ และตัวกลางเรียกรับสินบน โดยสามารถจับกุมตัวได้ที่บ้านพักย่าน คลอง 5 จ.ปทุมธานี ขณะนี้อยู่ระหว่างตรวจค้นบ้านพักเพื่อหาพยานหลักฐานเพิ่มเติม ก่อนควบคุมตัวเข้ากองบังคับการปราบปราม เพื่อทำการสอบปากคำต่อไป

ค้นสำนักงาน เจ๊พัช กฤษอนงค์

ขณะเดียวกัน เจ้าหน้าที่ตำรวจสอบสวนกลางได้นำหมายค้นจากศาลอาญา เข้าตรวจค้นอาคารสำนักงานของ น.ส.กฤษอนงค์ สุวรรณวงศ์ ตั้งอยู่ภายในซอยลาดพร้าว 43 แยก 2 (สันติคาม) ซึ่งเป็นอาคารสูง 3 ชั้น

เจ้าหน้าที่ได้ห้ามผู้ไม่มีส่วนเกี่ยวข้องเข้าไปภายใน โดยการเข้าตรวจค้นในวันนี้เนื่องจากมีหลักฐานว่าสถานที่ดังกล่าวเป็นจุดที่มีการพูดคุยตกลงกันของบอสปัน เจ๊พัช และดาราชาย ตามที่ปรากฏในคลิปเสียง

ค้นสำนักงาน เจ๊พัช กฤษอนงค์

กระทั่งเวลาผ่านไปประมาณ 1 ชั่วโมง เจ้าหน้าที่ตำรวจได้นำกระเป๋าเดินทางจำนวน 2 ใบออกมาใส่รถกระบะที่จอดรอไว้ด้านหน้า พร้อมเชิญตัวชายสูงวัย สวมแว่นตาสีดำ และปิดหน้ากากอนามัย ขึ้นรถเดินทางออกจากอาคารดังกล่าว

ระหว่างเดินออกมาชายสูงวัยคนดังกล่าวได้บอกกับเจ้าหน้าที่ตำรวจว่า “ช่วยบอกกับสื่อด้วยว่าเขาไม่ใช่ผู้ต้องหา” ก่อนเจ้าหน้าที่จะนำตัวขึ้นรถไปยัง บชก. เพื่อสอบสวนต่อไป

เจ้าหน้าที่เชิญตัวชายสูงวัยสอบปากคำ