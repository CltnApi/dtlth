---
layout: post
code: "ART24110106525L04HR"
origin_url: "https://www.khaosod.co.th/lifestyle/news_9480971"
image: "https://github.com/user-attachments/assets/1cdf7ba8-1d3b-434c-ae51-f6dc3492d84f"
title: "หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท"
description: "พยาบาลวัยหลังเกษียณหันหน้าสู่อาชีพเกษตรกรอย่างเต็มตัว จากเดิมครอบครัวปลูกฝรั่งไว้ในพื้นที่ 4 ไร่ เป็นที่รู้จักในชื่อ “สวนฝรั่งคุณย่าทองใบ”"
category: "LIFESTYLE"
language: "th"
date: 2024-11-01T13:27:19.995Z
---

# หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท

[![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/AAA-3-scaled.jpg "หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท")](https://www.khaosod.co.th/wpapp/uploads/2024/10/AAA-3-scaled.jpg)

พยาบาลวัยหลังเกษียณหันหน้าสู่อาชีพเกษตรกรอย่างเต็มตัว จากเดิมครอบครัวปลูกฝรั่งไว้ในพื้นที่ 4 ไร่ เป็นที่รู้จักในชื่อ **“สวนฝรั่งคุณย่าทองใบ”**

![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/IMG_5925_WNLu0us.jpg)

**แต่เนื่องจากฝรั่งที่ปลูกประสบปัญหาแมลงรบกวน จึงนำที่ดินส่วนหนึ่งแบ่งมาทดลองปลูกลำไย และเนื่องจากสภาพพื้นที่ถูกแวดล้อมด้วยบ้านจัดสรรจึงถูกเปรียบเหมือนเป็นการทำสวนลำไยในป่าปูน**

ปัจจุบัน **ป้าแมว-จันทนา หงภัทรคีรี** อายุ 63 ปี ปลูกลำไยมาแล้วกว่า 2 ปี ให้ผลผลิตเป็นที่น่าพอใจ และมีลูกค้ามาซื้อถึงบ้าน

![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/IMG_5936_3YjPptq.jpg)

_ป้าแมว เจ้าของสวนเล่าว่า ก่อนหน้านี้ทำงานเป็นพยาบาล แต่ก็ใช้เวลาว่างมาปลูกผลไม้ในที่ดินของตนเอง และหลังจากเกษียณอายุราชการแล้วจึงผันมาเป็นเกษตรกรเต็มตัว_

![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/IMG_5923_ZsMbg9u.jpg)

เดิมที่ผ่านมาครอบครัวปลูกผลไม้มาหลายชนิดตั้งแต่รุ่นแม่ มีทั้งแก้วมังกร ชมพู่ และฝรั่ง ทำให้ตนเองคิดว่าน่าลองปลูกผลไม้ใหม่ๆ ที่เรายังไม่เคยปลูก

**จึงอยากจะทดลองปลูกลำไยดูบ้าง โดยได้สั่งต้นพันธุ์ลำไยสายพันธุ์ “พวงทอง” มาทดลองปลูกดูว่าจะให้ผลผลิตอย่างไรเนื่องจากไม่เคยปลูกมาก่อน**

![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/IMG_5937_eIDGBWl.jpg)

_ทั้งนี้ จากที่เคยศึกษามาในพื้นที่ภาคใต้ และ จ.สุราษฎร์ธานี ไม่ค่อยมีใครปลูกลำไยแล้วประสบความสำเร็จ อีกทั้งพื้นที่ของตนถูกล้อมรอบไปด้วยบ้านจัดสรรทำให้กลัวว่าจะไม่มีเนื้อของลำไย หรืออาจจะไม่ได้รับผลผลิต_

![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/IMG_5926_LP18o0U.jpg)

แต่ในที่สุดก็ได้ตัดสินใจ โดยนำต้นพันธุ์มาทดลองปลูกในเบื้องต้นจำนวน 30 ต้น บนเนื้อที่ไม่ถึง 1 ไร่ ทำการทดลองปลูกมา 3 ปี ปรากฏว่าต้นลำไยให้ผลผลิตอย่างดีจำนวน 12 ต้น สามารถเก็บเกี่ยวไปจำหน่ายกับลูกค้าได้แล้ว

_และคาดว่าอีก 3 เดือนข้างหน้าจะสามารถเก็บเกี่ยวได้อีก 10 ต้น เนื่องจากตอนนี้ผลผลิตลูกลำไยยังขนาดเล็กอยู่_

**ซึ่งขณะนี้ลำไยของตนได้การตอบรับจากลูกค้าที่บางรายมาซื้อถึงสวน โดยลูกค้าที่เคยซื้อไปกินต่างก็บอกว่า ลำไยสวนป้าแมวมีเนื้อดี แห้งและหนา หวานหอมมาก หลายคนที่ซื้อไปต่างก็กลับมาซื้ออีก**

![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/IMG_5928_8gZmvMD.jpg)

“ตอนนี้ตัดขายให้ไม่ทันกับความต้องการของลูกค้าทั้งที่มาซื้อที่สวนและลูกค้าที่สั่งจองเข้ามา ซึ่งส่วนใหญ่ลูกค้าจะมาซื้อตอนเช้า เพราะนอกจากจะมีลำไยขายในช่วงนี้แล้ว ที่สวนก็ยังมีผลไม้ชนิดอื่นๆ ขายควบคู่ไปด้วย”

**ป้าแมวเล่าให้ฟังอีกว่า จากเดิมที่บ้านจะปลูกเฉพาะฝรั่งอย่างเดียวบนเนื้อที่ประมาณ 4 ไร่ แต่เมื่อนำที่ดินส่วนหนึ่งมาปลูกลำไยและให้ผลดี ในอนาคตข้างหน้าก็จะขยายพื้นที่ปลูกเพิ่มขึ้น**

เนื่องจากลำไยเป็นผลไม้ปลูกง่าย และที่สวนก็ไม่ได้ใช้สารเคมี จะใส่ปุ๋ยขี้ไก่และรดน้ำอย่างสม่ำเสมอเพื่อให้เกิดความชุ่มชื้น

![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/IMG_5931_sGMCOyW.jpg)

_ถ้าเปรียบเทียบกับการปลูกฝรั่ง ลำไยจะดูแลง่ายกว่าการปลูกฝรั่ง การดูแลก็ไม่ยุ่งยาก เพียงแค่รดน้ำบำรุงต้นให้เจริญเต็มที่ ใส่ปุ๋ยเพื่อเร่งดอก โดยจะใช้เวลาในการดูแลประมาณ 180-200 วันก็สามารถเก็บเกี่ยวผลผลิตได้แล้ว_

![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/IMG_5939_rlCqyGl.jpg)

ตอนนี้ในแต่ละวันจะมีลูกค้าสั่งจองเข้ามากว่า 30 กิโลกรัมต่อวัน โดยราคาจะขายอยู่ที่กิโลกรัมละ 80 บาท วันหนึ่งจะมีรายได้จากการขายลำไยถึงวันละ 2,000-3,000 บาท

**สร้างรายได้ให้มากกว่าการขายฝรั่งที่กิโลกรัมละ 40 บาทเสียอีก และปีนี้ถือว่าเป็นปีแรกที่ลำไยให้ผลผลิตเป็นที่น่าพอใจ**

![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/IMG_5933_Oj5IlN5.jpg)

นอกจากจะมีผลลำไยสดขายแล้ว ตอนนี้ที่สวนได้เริ่มชำกิ่งพันธุ์ลำไยออกมาจำหน่ายให้ลูกค้าที่สนใจจะนำกิ่งพันธุ์ไปทดลองปลูกด้วย ซึ่งจะชำขายในราคากิ่งละ 150 บาท แต่จะต้องสั่งจองมาล่วงหน้า

_สำหรับเกษตรกรรายใดสนใจที่จะเข้ามาศึกษาวิธีการปลูกลำไย ป้าแมวก็ยินดีให้คำแนะนำหรือให้ความรู้ และหากใครสนใจซื้อลำไยในป่าปูนของป้าแมวสามารถติดต่อได้ที่เบอร์โทรศัพท์ 08-6279-4007 หรือที่เพจเฟซบุ๊ก “สวนฝรั่งคุณย่าทองใบ”_

![หลาก&หลาย - อดีตพยาบาลปลูกลำไยในป่าปูน ผลผลิตดีลูกค้าซื้อถึงสวนโลละ80บาท](https://www.khaosod.co.th/wpapp/uploads/2024/10/IMG_5935_22CV4p5.jpg)

**หรือจะเข้ามาชมสวนได้ที่เลขที่ 78/1 หมู่ที่ 5 ต.มะขามเตี้ย อ.เมือง จ.สุราษฎร์ธานี ก็ยินดีต้อนรับทุกคน**

**ธนภัทร ชีระจินต์**