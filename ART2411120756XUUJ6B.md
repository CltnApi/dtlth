---
layout: post
code: "ART2411120756XUUJ6B"
origin_url: "https://www.khaosod.co.th/sports/news_9501804"
image: "https://github.com/user-attachments/assets/602422b8-02ce-4531-9433-5b19b1444d5b"
title: "ทรูวิชั่นส์ ย้ำ ไม่กระทบยังชมพรีเมียร์ลีก ได้จนจบฤดูกาล"
description: "ทรูวิชั่นส์ ย้ำชมพรีเมียร์ลีกฤดูกาลนี้ได้เต็มอิ่มผ่านทุกช่องทางทรู จนถึงพฤษภาคม 68 ยันไม่กระทบแผนการดำเนินธุรกิจ แม้มีผู้ประมูลรายอื่นได้ลิขสิทธิ์ฤดูกาลหน้า"
category: "SPORTS"
language: "th"
date: 2024-11-12T08:06:34.122Z
---

# ทรูวิชั่นส์ ย้ำ ไม่กระทบยังชมพรีเมียร์ลีก ได้จนจบฤดูกาล

[![ทรูวิชั่นส์ ย้ำ ไม่กระทบยังชมพรีเมียร์ลีก ได้จนจบฤดูกาล](https://www.khaosod.co.th/wpapp/uploads/2024/11/jkioyr.jpg "ทรูวิชั่นส์ ย้ำ ไม่กระทบยังชมพรีเมียร์ลีก ได้จนจบฤดูกาล")](https://www.khaosod.co.th/wpapp/uploads/2024/11/jkioyr.jpg)

ทรูวิชั่นส์ รายงานว่า ได้เข้าร่วมประมูลลิขสิทธิ์การถ่ายทอดสดพรีเมียร์ลีกอังกฤษ (EPL) ฤดูกาลหน้า 2025-2028 โดยได้ยื่นข้อเสนอไปในราคาที่เหมาะสม แต่มีรายอื่นที่เสนอราคาสูงกว่าและได้รับสิทธิ์ไป อย่างไรก็ตาม ทรูวิชั่นส์ ยืนยันว่าสมาชิกยังสามารถรับชมพรีเมียร์ลีกฤดูกาล 2024/2025 ผ่านทุกช่องทางของทรูได้อย่างต่อเนื่องจนสิ้นสุดฤดูกาลในเดือนพฤษภาคม 2568 ทั้งนี้ผลจากการประมูลครั้งนี้จะไม่ส่งผลกระทบอย่างมีนัยสำคัญต่อการดำเนินธุรกิจของทรู คอร์ปอเรชั่น

  
นายองอาจ ประภากมล หัวหน้าสายงานทรูวิชั่นส์ และมีเดีย บมจ. ทรู คอร์ปอเรชั่น กล่าวว่า ทรูวิชั่นส์ มีความตั้งใจมาโดยตลอดที่จะให้ได้มาซึ่งคอนเทนท์ลิขสิทธิ์พรีเมียร์ลีก อังกฤษ ซึ่งในครั้งนี้ก็เช่นกันได้เข้าร่วมประมูลลิขสิทธิ์การถ่ายทอดสดพรีเมียร์ลีกอังกฤษ ฤดูกาล 2025-2028 ซึ่งแม้ได้ยื่นข้อเสนอแข่งขันไปในราคาที่เหมาะสม แต่เนื่องจากมีผู้ร่วมประมูลรายอื่นเสนอราคาสูงกว่าจึงได้รับสิทธิ์การถ่ายทอดสำหรับฤดูกาลหน้าไป อย่างไรก็ตาม สมาชิกทรูวิชั่นส์ยังคงสามารถรับชมพรีเมียร์ลีกฤดูกาล 2024/2025 ได้อย่างเต็มอิ่มจนถึงเดือนพฤษภาคมปีหน้า (2568) รวมทั้งยังสามารถรับชมคอนเทนท์กีฬาฟุตบอลระดับโลกอื่น ๆ บนทรูวิชั่นส์ เช่น ลาลีกา,บุนเดสลีกา, ซาอุดิลีก, ซาอุดี คิงส์คัพ, เอลีก (ออสเตรเลียน ลีก), ยูฟ่าแชมเปียนส์ ลีก, ยูฟ่ายูโรปา ลีก, ยูฟ่า คอนเฟอเรนซ์ ลีก, เอฟเอคัพอังกฤษ รวมถึงฟุตบอลไทยลีก1 ไทยลีก2, ช้างเอฟเอคัพ และ รีโวคัพ

ผลจากการประมูลครั้งนี้จะไม่ส่งผลกระทบอย่างมีนัยสำคัญต่อการดำเนินธุรกิจของทรู คอร์ปอเรชั่น หรือความพึงพอใจของลูกค้าสมาชิก เรายังคงมุ่งมั่นที่จะลงทุนในคอนเทนท์ที่หลากหลายทั้งในระดับโลกและระดับประเทศ เพื่อตอบสนองความต้องการความบันเทิงของสมาชิกทุกกลุ่มเป้าหมาย ทั้งยังเดินหน้าพัฒนาบริการการรับชมผ่านแพลตฟอร์มต่าง ๆ และนำเทคโนโลยีดิจิทัลมาช่วยเสริมประสบการณ์การรับชมคอนเทนท์ เพื่อเติมเต็มการใช้ชีวิตของลูกค้าในทุก ๆ วันอย่างต่อเนื่องต่อไป