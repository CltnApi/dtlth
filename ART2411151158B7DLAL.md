---
layout: post
code: "ART2411151158B7DLAL"
origin_url: "https://www.khaosod.co.th/entertainment/news_9507640"
image: "https://github.com/user-attachments/assets/42c29a46-0eca-4fb0-9bed-652cfcc38114"
title: "ทำความรู้จัก ไทเลอร์ ติณณภพ ลูกชายอดีตดาราดัง ธานินทร์ ทัพมงคล หล่อไม่แพ้พ่อ"
description: "ทำความรู้จัก ไทเลอร์ ติณณภพ ลูกชายอดีตดาราดัง ธานินทร์ ทัพมงคล ตามรอยพ่อเข้าวงการ - เผยมี อั้ม พัชราภา เป็นไอดอล"
category: "ENTERTAINMENT"
language: "th"
date: 2024-11-15T14:56:41.436Z
---

# ทำความรู้จัก ไทเลอร์ ติณณภพ ลูกชายอดีตดาราดัง ธานินทร์ ทัพมงคล หล่อไม่แพ้พ่อ

[![ทำความรู้จัก ไทเลอร์ ติณณภพ ลูกชายอดีตดาราดัง ธานินทร์ ทัพมงคล หล่อไม่แพ้พ่อ](https://www.khaosod.co.th/wpapp/uploads/2024/11/tyler111.jpg "ทำความรู้จัก ไทเลอร์ ติณณภพ ลูกชายอดีตดาราดัง ธานินทร์ ทัพมงคล หล่อไม่แพ้พ่อ")](https://www.khaosod.co.th/wpapp/uploads/2024/11/tyler111.jpg)

_**ทำความรู้จัก ไทเลอร์ ติณณภพ ลูกชายอดีตดาราดัง ธานินทร์ ทัพมงคล ตามรอยพ่อเข้าวงการ – เผยมี อั้ม พัชราภา เป็นไอดอล**_

ตบเท้าเข้าสู่วงการบันเทิงตามรอยคุณพ่อ **ธานินทร์ ทัพมงคล** อดีตนักแสดงและนักร้องชื่อดังยุค80 สำหรับ **ไทเลอร์ ติณณภพ ทัพมงคล** หนุ่มน้อยหน้าเก๋ วัย 25 ปี ที่กำลังจะมีผลงานซีรีส์กับค่ายสตาร์ฮันเตอร์ฯ ให้แฟนๆ ได้ชมกันต้นปีหน้า

[![](https://www.khaosod.co.th/wpapp/uploads/2024/11/1111111111111-2.jpg)](https://www.khaosod.co.th/wpapp/uploads/2024/11/1111111111111-2.jpg)

ทั้งนี้ **ไทเลอร์** ได้เปิดใจกับทาง _**ข่าวสดบันเทิงออนไลน์**_ เผยถึงจุดเริ่มต้นของการก้าวเข้าสู่วงการบันเทิง ว่า **_“ตอนนี้ก้าวเข้ามาอยู่ในวงการบันเทิงแล้ว กำลังจะมีผลงานช่วงต้นปีหน้ากับทางสตาร์ฮันเตอร์_** เป็นซีรีส์วายที่ทันสมัยขึ้น **_ผมเองติดตามซีรีส์วายมาบ้าง แล้วก็เป็นคนที่สนับสนุนเรื่องความหลากหลายทางเพศอยู่แล้ว ถ้าผมจะได้เข้ามาเป็นส่วนหนึ่งของวงการซีรีวายก็พยายามจะผลักดันให้ทุกอย่างมีความเป็นธรรมชาติที่สุด_** และดูเข้าถึงง่ายครับ”

“แล้วอย่างที่ทราบกันว่ากระแสของซีรีส์วายได้การตอบรับที่ดีทั้งในเมืองไทยและต่างประเทศ ผมพยายามศึกษาซีรีส์แนวนี้เยอะๆ ว่ามีจุดที่ต้องปรับเปลี่ยนหรือต้องแก้ยังไง หรือว่าผลงานของสตาร์ฮันเตอร์ที่ผ่านมาผมก็อยากรู้ว่าเขาแสดงยัแบบไหน และสามารถปรับใช้ให้มันเข้ากับตัวเราเองยังไงได้ด้วย”

[![](https://www.khaosod.co.th/wpapp/uploads/2024/11/8888888888888-1.jpg)](https://www.khaosod.co.th/wpapp/uploads/2024/11/8888888888888-1.jpg)

ADVERTISEMENT

“จริงๆ ส่วนตัวผมติดตามวงการบันเทิงอยู่แล้ว ทั้งวงการหนังไทยและหนังฮอลลีวู้ด เรียกว่าชอบเกี่ยวกับทางนี้ เพราะมันช่วยให้เรามีบุคลิกภาพและการแสดงออกที่ดีด้วย ซึ่งก่อนจะมีโอกาสได้เข้ามาแคสต์กับทางสตาร์ฮันเตอร์ ผมเองก็ได้มีการทำการบ้านในเรื่องของการเรียนการแสดง เพื่อเตรียมความพร้อมด้วยครับ”

**สายเลือดนักแสดงมีส่วนทำให้ชอบวงการด้วยไหม?** “สายเลือดก็เป็นอีกส่วนหนึ่งเหมือนกัน _ผมเป็นลูกชายของคุณพ่อธานินทร์ ทัพมงคล อดีตนักแสดงและนักร้องยุค80 ความที่คุณพ่อเคยอยู่ในวงการบันเทิงมาก่อนก็ทำให้ผมรู้สึกหลงรักวงการนี้โดยที่ไม่รู้ตัว_ อย่างตอนนี้ผมเริ่มเข้ามาในเข้าวงการแล้ว คุณพ่อก็ทราบและถามด้วยว่าไปทำอะไรมา ทำไมหล่อขึ้น(ยิ้ม)”

[![](https://www.khaosod.co.th/wpapp/uploads/2024/11/555555555555555-4.jpg)](https://www.khaosod.co.th/wpapp/uploads/2024/11/555555555555555-4.jpg)

**พอจะรู้ถึงชื่อเสียงของคุณพ่อในสมัยก่อนไหม?** “เรื่องชื่อเสียงเรื่องความฮอตของคุณพ่อ ผมไม่ค่อยทราบเท่าไหร่ แต่เท่าที่ดูจากกูเกิลในยุคนั้นคุณพ่อก็หล่อใช้ได้อยู่ แล้วเมื่อก่อนคุณพ่อก็เป็นแนวลูกครึ่งหน้าคมเข้ม น่าจะเป็นที่ชื่นชอบของแฟนๆ พอสมควรเลย ผมเองก็อยากได้ความหล่อจากคุณพ่อมาสักส่วนนึง”

“แล้วก็มีโอกาสได้ดูงานภาพยนตร์เก่าๆ ของคุณพ่อที่ยังพอหาดูได้ด้วย แต่ส่วนใหญ่ผมจะติดตามผลงานคุณพ่อในเรื่องของการร้องเพลงมากกว่า ดูพวกมิวสิควิดีโอของเขา เพราะผมเองเป็นคนที่ชอบร้องเพลงด้วย”

[![](https://www.khaosod.co.th/wpapp/uploads/2024/11/3333333333333-4.jpg)](https://www.khaosod.co.th/wpapp/uploads/2024/11/3333333333333-4.jpg)

“ตอนผมเด็กๆ ยังได้อยู่กับคุณพ่อที่บ้าน ตอนนั้นคุณพ่อก็ยังรับงานแสดงอยู่ แต่ด้วยความที่เด็กมากเลยจำโมเมนต์ในช่วงนั้นไม่ค่อยได้เท่าไหร่ แต่พอรู้ว่างานที่คุณพ่อทำอยู่คืออะไรเพราะคุณแม่ก็เล่าให้ฟังว่าคุณพ่อเป็นนักแสดงเป็นนักร้องนะ แต่ตอนเด็กพูดตรงๆ ก็ยังไม่ค่อยเข้าใจความหมายของคำนี้เท่าไหร่ พอเริ่มมาเข้าสู่เส้นทางนี้ก็เริ่มเข้าใจแล้วว่านักแสดงคืออะไร”

**คุณพ่อมีคำแนะนำอะไรไหม?** “คุณพ่อแนะนำเรื่อง_การวางตัวกับคนอื่น การมีมารยาท แล้วก็ย้ำว่าต้องปฏิบัติกับคนอื่นให้ดี_ คือจะแนะนำในเชิงนี้ เพราะเขามีประสบการณ์อยู่ในวงการนี้ค่อนข้างเยอะ สิ่งที่คุณพ่อเป็นห่วงเป็นเรื่องของความสัมพันธ์ในที่ทำงานมากกว่า ด้วยความที่ผมเองหน้าดุเหมือนคุณพ่อ บางทีทำอะไรแล้วเดี๋ยวคนอื่นจะเข้าใจผิดหรือเปล่า(หัวเราะ)”

[![](https://www.khaosod.co.th/wpapp/uploads/2024/11/4444444444444-8.jpg)](https://www.khaosod.co.th/wpapp/uploads/2024/11/4444444444444-8.jpg)

**“ส่วนเรื่องของการแสดงก็เคยมีสอบถามคุณพ่อบ้าง แต่ว่าหลักสูตรของยุคเก่าคุณพ่อก็บอกว่าบางทีอาจจะต้องไปปรับใช้ เพราะว่าสมัยก่อนกับสมัยนี้มันก็ไม่เหมือนกันแล้ว แต่คุณพ่อสนับสนุนเต็มที่ ให้คำปรึกษาเยอะมากครับ”**

“ถามว่าการเป็นลูกของคุณพ่อมีความกดดันไหม ยอมรับว่ากดดันนิดหนึ่ง แต่เราพยายามที่จะพัฒนาตัวเองให้ดีเหมือนเขาหรือมากกว่าเขา ที่สำคัญคือต้องให้เหมาะสมกับยุคนี้ด้วย เพราะแต่ละยุคก็จะมีมาตรฐานที่ต่างกัน ผมเองก็ตั้งเป้าว่าอยากจะเป็นนักแสดงที่ดี ทุกวันนี้ผมยังเรียนการแสดงอย่างต่อเนื่องไม่ปล่อยให้เวลาเสียเปล่า อะไรที่เป็นประสบประการได้ผมก็จะคว้าไว้เลย”

[![](https://www.khaosod.co.th/wpapp/uploads/2024/11/66666666666666-1.jpg)](https://www.khaosod.co.th/wpapp/uploads/2024/11/66666666666666-1.jpg)

**ความสนิทสนมกับคุณพ่อ?** “สนิทกันมากครับ เวลาเดินไปเที่ยวไหนด้วยกันก็เหมือนเพื่อนกันเลย ไม่เหมือนพ่อลูกเท่าไหร่ แล้วส่วนสูงก็ใกล้ๆ กันด้วย หลายคนเห็นว่าหน้าคุณพ่อคมเข้มจะดุหรือเปล่า แต่จริงๆ เป็นคนอบอุ่นและเป็นกันเองมากด้วยกับทุกคน”

**แล้วมีนักแสดงคนไหนเป็นไอดอล?** _“ผมมีพี่อั้ม(พัชราภา)เป็นไอดอล ดูผลงานของพี่เขามาตั้งแต่เด็ก พอดีว่าทางครอบครัวของผมรู้จักกับพี่อั้ม(พัชราภา)เป็นการส่วนตัว_ เคยมีโอกาสเจอกันแล้วพี่อั้มบอกว่าผมไม่ใช่คนหล่อ แต่หน้าดูมีคาแร็กเตอร์ดี ตอนแรกก็ไม่เข้าใจว่าหน้ามีคาแร็กเตอร์คืออะไร แต่ว่าตอนนี้ก็เข้าแล้ว และดีใจที่ได้ยินคำชมจากพี่อั้มครับ”

[![](https://www.khaosod.co.th/wpapp/uploads/2024/11/2222222222222-4.jpg)](https://www.khaosod.co.th/wpapp/uploads/2024/11/2222222222222-4.jpg)

**เรียนจบด้านไหนมา?** “ผมจบคณะวิศวกรรมศาสตร์ สาขาวิศวกรรมคอมพิวเตอร์ มหาวิทยาลัยรามคำแหง แต่อยู่ดีๆ ได้มาชิมลางในสายวงการบันเทิงแล้วก็รู้สึกชอบมากกว่า”

**เริ่มเข้าสู่วงการบันเทิงแล้วเตรียมตัวรับมือกับดราม่าที่จะตามมายังไงบ้าง?** “ผมมีการเตรียมรับมือไว้บ้างแล้ว ว่าถ้ากระแสออกมาเป็นอย่างนี้เราต้องทำยังไง ไม่ว่าจะในแง่ลบหรือแง่บวก เราจะตอบโต้ยังไง ผมเองก็ได้คำแนะนำจากพี่อั้มและผู้ใหญ่หลายคนด้วยครับ _สิ่งที่คาดหวังกับการเข้ามาในวงการบันเทิง ผมอยากเป็นนักแสดงที่ดี แสดงได้อย่างดี มีความเป็นมืออาชีพในระดับฮอลลีวู้ด_ แล้วก็อยากผลักดันวงการแสดงไทยให้มีจุดเด่นและเอกลักษณ์ซึ่งเดี๋ยวนี้ก็เริ่มมีแล้วครับ”

[![](https://www.khaosod.co.th/wpapp/uploads/2024/11/7777777777777-2.jpg)](https://www.khaosod.co.th/wpapp/uploads/2024/11/7777777777777-2.jpg)

**หัวใจตอนนี้ล่ะ?** “ตอนนี้หัวใจยังว่างอยู่ครับ แต่ว่าก็เปิดโอกาสไม่ได้ปิด สเป๊กที่ชอบตอบจากใจเลยคือไม่มีสเป๊กตายตัว แต่อยากมีคนที่อยู่ด้วยแล้วสบายใจ ถ้าอยู่ด้วยแล้วคลิกและรู้สึกดีกับคนนั้น อันนั้นก็เรียกว่าชอบแล้วครับ แต่ว่าตอนนี้ยังเด็กอยู่และอยากก็โฟกัสที่เรื่องงาน ขอสร้างเนื้อสร้างตัวก่อนครับ ยังไงขอฝากไทเลอร์ไว้ในวงการบันเทิง เอ็นดูผมด้วยนะครับ ติดตามผมได้ที่ไอจี [@tnp.tyler](https://www.instagram.com/tnp.tyler/) ครับ”

[![](https://www.khaosod.co.th/wpapp/uploads/2024/11/99999999999999-1.jpg)](https://www.khaosod.co.th/wpapp/uploads/2024/11/99999999999999-1.jpg)