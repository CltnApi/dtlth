---
layout: post
code: "ART2411270856QHZAWS"
origin_url: "https://www.khaosod.co.th/breaking-news/news_9523710"
image: "https://github.com/user-attachments/assets/bbab6e4a-848d-48b1-be6a-d59b9875be9e"
title: "ศธ. ไฟเขียว ให้เด็ก ม.6 หยุดเตรียมตัวสอบ 2-6 ธ.ค.นี้"
description: "เพิ่มพูน ชิดชอบ มอบของขวัญปีใหม่ ศธ. ไฟเขียว ม.6 หยุดเต..."
category: "HOT_NEWS"
language: "th"
date: 2024-11-27T09:51:34.465Z
---

# ศธ. ไฟเขียว ให้เด็ก ม.6 หยุดเตรียมตัวสอบ 2-6 ธ.ค.นี้

[![ศธ. ไฟเขียว ให้เด็ก ม.6 หยุดเตรียมตัวสอบ 2-6 ธ.ค.นี้](https://www.khaosod.co.th/wpapp/uploads/2024/11/studen-G12.jpg "ศธ. ไฟเขียว ให้เด็ก ม.6 หยุดเตรียมตัวสอบ 2-6 ธ.ค.นี้")](https://www.khaosod.co.th/wpapp/uploads/2024/11/studen-G12.jpg)

เพิ่มพูน ชิดชอบ มอบของขวัญปีใหม่ ศธ. ไฟเขียว ม.6 หยุดเตรียมสอบทีแคส

เมื่อวันที่ 27 พฤศจิกายน พล.ต.อ.เพิ่มพูน ชิดชอบ รัฐมนตรีว่าการกระทรวงศึกษาธิการ (ศธ.) เปิดเผยภายหลังเป็นประธานการประชุมผู้บริหารศธ. ว่าที่ประชุมหารือการแก้ปัญหาเด็กหลุดจากระบบการศึกษาและเด็กออกกลางคัน

โดยสำนักงานปลัด ศธ. รายงานการเชื่อมโยงข้อมูลผลการติดตามเด็กวัยเรียนที่อยู่นอกระบบการศึกษาผ่านเดสก์บอร์ด https://exchang.moe.go.th ที่มีการอัพเดตข้อมูลแบบเรียลไทม์ พบว่า มีเด็กที่อยู่นอกระบบการศึกษาที่ตรวจสอบแล้ว จำนวน 335,580 คน พบตัว 319,446คน และไม่พบตัว 16,134 คน

พล.ต.อ.เพิ่มพูน กล่าวต่อว่า สำหรับองขวัญปีใหม่ ในส่วนของ สพฐ. จัดกล่องความรู้ สู่ความสุข จัดสอนเสริม เพิ่มเทคนิค สร้างความมั่นในใจการสอบความถนัดทั่วไปหรือ TGAT และความถนัดทางวิชาชีพ/วิชาการ หรือ TPAT **ระหว่างวันที่ 2-6 ธันวาคม 2567** เพื่อนำคะแนนไปใช้ในการคัดเลือกกลางบุคคลเข้าศึกษาในสถาบันอุดมศึกษา ปีการศึกษา 2568 หรือทีแคส ของที่ประชุมอธิการบดีแห่งประเทศไทย (ทปอ.)

ทั้งนี้ ไม่ว่าจะเรียนรู้อยู่ที่บ้าน หรือในโรงเรียนให้ถือว่าเป็นเวลาเรียนปกติ ตามแนวทางประกาศ เรื่อง การส่งเสริมและพัฒนาการเรียนรู้ของนักเรียนชั้นมัธยมศึกษาปีที่ 6 มีแนวทาง

ดังนี้ 1. ให้สถานศึกษาอนุญาต ให้นักเรียนเรียนเสริมความรู้ทั้งในหรือนอกห้องเรียน (ที่บ้านหรือโรงเรียน)

2\. ให้สถานศึกษาที่มีความพร้อม จัดสถานที่ในโรงเรียนเพื่อใช้ในการเรียนเสริมความรู้ให้แก่นักเรียนโดยไม่มีค่าใช้จ่าย

และ 3\. ให้สถานศึกษาทุกแห่ง มีมาตรการ กำกับ ติดตาม ตรวจสอบการเรียนรู้ของนักเรียนอย่างมีคุณภาพ และมีมาตรการป้องกัน ดูแลด้านความปลอดภัย ให้แก่นักเรียน