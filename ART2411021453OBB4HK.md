---
layout: post
code: "ART2411021453OBB4HK"
origin_url: "https://www.khaosod.co.th/sports/news_9487896"
image: "https://github.com/user-attachments/assets/7ece839f-1e73-491f-9e5a-daefa9a9a9ee"
title: "กองทุนกีฬา มอบอุปกรณ์กีฬาที่ได้มาตรฐานให้โรงเรียนประสบภัยน้ำท่วม ที่แม่ฮ่องสอน"
description: "เปิดสนามแรก กองทุนกีฬา CSR “สืบสาน สร้างเสริม เติมต่อ ” มอบอุปกรณ์กีฬาที่ได้มาตรฐานให้กับโรงเรียนที่ประสบภัยน้ำท่วม จังหวัดแม่ฮ่องสอน"
category: "SPORTS"
language: "th"
date: 2024-11-02T14:57:17.897Z
---

# กองทุนกีฬา มอบอุปกรณ์กีฬาที่ได้มาตรฐานให้โรงเรียนประสบภัยน้ำท่วม ที่แม่ฮ่องสอน

[![กองทุนกีฬา มอบอุปกรณ์กีฬาที่ได้มาตรฐานให้โรงเรียนประสบภัยน้ำท่วม ที่แม่ฮ่องสอน](https://www.khaosod.co.th/wpapp/uploads/2024/11/fghtt.jpg "กองทุนกีฬา มอบอุปกรณ์กีฬาที่ได้มาตรฐานให้โรงเรียนประสบภัยน้ำท่วม ที่แม่ฮ่องสอน")](https://www.khaosod.co.th/wpapp/uploads/2024/11/fghtt.jpg)

![](https://www.khaosod.co.th/wpapp/uploads/2024/11/IMG_0630.jpg)

เมื่อวันที่ 2 พฤศจิกายน 2567 นาย ผะอบ บินสะอาด ปลัดจังหวัดแม่ฮ่องสอน และ นาย สุรศักดิ์ เกิดจันทึก รองผู้ว่าการการกีฬาแห่งประเทศไทยฝ่ายส่งเสริมกีฬา เป็นประธานในการมอบอุปกรณ์กีฬา ของโครงการสนับสนุนและเสริมสร้างการตื่นตัวและการมีส่วนร่วมของการเล่นกีฬาและการออกกำลังกายของประชาชนผ่านกิจกรรมหรือบริการทางการกีฬา ประจำปีงบประมาณ พ.ศ. 2567 ให้แก่โรงเรียนในพื้นที่จังหวัดแม่ฮ่องสอน ณ โรงเรียนขุนยวม อ.ขุนยวม จ.แม่ฮ่องสอน โดย กองทุนพัฒนาการกีฬาแห่งชาติร่วมกับ จังหวัดแม่ฮ่องสอน จัดขึ้น เพื่อส่งมอบให้กับ 11 โรงเรียน ที่ได้รับผลกระทบจากน้ำท่วม ทำให้อุปกรณ์กีฬาได้รับความเสียหาย โดยอุปกรณ์กีฬาทั้งหมดได้รับการสนับสนุนจาก กองทุนพัฒนาการกีฬาแห่งชาติ โดยมี คุณนิตยา เกิดจันทึก ผู้อำนวยการ สำนักงาน กีฬาอาชีพ การกีฬาแห่งประเทศไทย คุณสากล ชนะบูรณ์ รองผู้อำนวยการสำนักงานเขตพื้นที่การศึกษาประถมศึกษาแม่ฮ่องสอนเขต 1 คุณณรงค์พัช นาคทรัพย์ นายอำเภอขุนยวม ผอ.ชาญณรงค์ บุตรเพียงพันธ์ เลขาธิการสมาคมกีฬาแห่งจังหวัดแม่ฮ่องสอน และภาคส่วนราชการในจังหวัดแม่ฮ่องสอน

![](https://www.khaosod.co.th/wpapp/uploads/2024/11/IMG_0424-1.jpg)

ภายในงานยังได้มีการจัดกิจกรรมการแข่งขันกีฬาฟุตบอล และ กีฬาวอลเลย์บอล รุ่นอายุไม่เกิน 12 ปี โดยเป็นเยาวชนในพื้นที่อำเภอขุนยวม เข้าร่วมการแข่งขัน จำนวนกว่า 200 คน และมีการอบรมให้ความรู้เกี่ยวกับการเล่นกีฬาฟุตบอลถูกต้อง โดย นายชินวัตร กรกัมพล นักฟุตบอลอาชีพ ซึ่งน้องๆเยาวชนที่เข้าร่วมกิจกรรมต่างได้รับความสนุกสนานโดยทั่วหน้ากัน

![](https://www.khaosod.co.th/wpapp/uploads/2024/11/IMG_0100.jpg)

สำหรับโครงการกิจกรรมนี้ เล็งเห็นความสำคัญของคุณภาพชีวิตและความเป็นอยู่ของเด็กและเยาวชนในสังคมของ โรงเรียนที่ยังขาดแคลนอุปกรณ์กีฬาและขาดโอกาสในเข้าถึงกิจกรรมหรือบริการทางการกีฬา จึงมีแผน ดำเนินการจัดทำโครงการกิจกรรมมอบอุปกรณ์กีฬาเพื่อพัฒนาสังคม เพื่อส่งเสริมการสร้างโอกาสและ ประสบการณ์ในการเล่นกีฬาให้สนุก โดยเริ่มจากมีความพร้อมด้านอุปกรณ์กีฬาที่มีคุณภาพและมาตรฐาน ต่อด้วยการเล่นกีฬาให้สนุกสนาน พัฒนาจิตใจให้เบิกบาน เพื่อให้เด็กและเยาวชนได้ค้นพบศักยภาพของตนเอง ทางด้านกีฬาและต่อยอดสู่ความเป็นเลิศและกีฬาอาชีพได้ต่อไปในอนาคต อันจะนำไปสู่การพัฒนาสังคมได้ อย่างยั่งยืน และการสร้างประชากรนักกีฬาเพิ่มขึ้น