---
layout: post
code: "ART24112303041W9O8G"
origin_url: "https://www.khaosod.co.th/breaking-news/news_9517760"
image: "https://github.com/user-attachments/assets/29a0355c-69bf-403f-a17a-35c59eec1a26"
title: "จับแล้ว ชายต่างชาติพิเรนทร์ โทรขู่มีระเบิดบนเครื่องบินไปหาดใหญ่ อ้างเครียด"
description: "จับแล้ว ชายต่างชาติพิเรนทร์ โทรขู่มีระเบิดบนเครื่องบินท..."
category: "HOT_NEWS"
language: "th"
date: 2024-11-23T03:20:09.523Z
---

# จับแล้ว ชายต่างชาติพิเรนทร์ โทรขู่มีระเบิดบนเครื่องบินไปหาดใหญ่ อ้างเครียด

[![จับแล้ว ชายต่างชาติพิเรนทร์ โทรขู่มีระเบิดบนเครื่องบินไปหาดใหญ่ อ้างเครียด](https://www.khaosod.co.th/wpapp/uploads/2024/11/blow-up.jpg "จับแล้ว ชายต่างชาติพิเรนทร์ โทรขู่มีระเบิดบนเครื่องบินไปหาดใหญ่ อ้างเครียด")](https://www.khaosod.co.th/wpapp/uploads/2024/11/blow-up.jpg)

_**จับแล้ว ชายต่างชาติพิเรนทร์ โทรขู่มีระเบิดบนเครื่องบินที่กำลังจะไปหาดใหญ่ ทำวุ่นทั้งลำ อ้างทำไปเพราะเครียดมีปัญหาครอบครัว ตำรวจแจ้งข้อหา**_

จากกรณีคนต่างชาติ โทรมาที่ประชาสัมพันธ์ ท่าอากาศยานดอนเมือง แจ้งว่า รู้ไหมว่าเครื่องบินที่จะไปหาดใหญ่มีระเบิด ทางฝ่ายรักษาความปลอดภัย ทดม. จึงแจ้งให้เครื่องบินหยุดบินและกลับไปจอดเพื่อตรวจสอบ พร้อมเข้าแผนเผชิญเหตุ ส่งผลให้เที่ยวบินถูกระงับ และผู้โดยสาร 162 นาย ต้องถูกนำลงมาตรวจค้น พร้อมสัมภาระติดตัวและที่โหลดใต้เครื่อง ผลไม่พบวัตถุต้องสงสัย และได้ประกาศยกเลิกแผนฉุกเฉิน เวลา 19.30 น. ส่งผลให้เกิดความเสียหายต่อแผนการบินและผู้โดยสารโดยภาพรวมอย่างรุนแรง เมื่อวันที่ 21 พ.ย. 67

ล่าสุดวันที่ 23 พ.ย. 2567 พล.ต.ต.เชิงรณ ริมผดี ผบก.ตม.2 และโฆษก สตม. เปิดเผยความคืบหน้าว่า ทางท่าอากาศยานดอนเมือง ได้ตรวจสอบเบอร์ที่ใช้โทรมา คือ MR.Ho Wai Chong ถือหนังสือเดินทางสิงค์โปร์ จึงประสานมายัง ด่าน ตม.ทอ.ดอนเมือง ตนจึงรายงาน พล.ต.ท.อิทธิพล อิทธิสารรณชัย ผบช.สตม. และ พล.ต.ต.ภาณุมาศ บุญญลักษม์ รอง ผบช.สตม คุมงานปราบปราม

ซึ่งได้รับสั่งการให้ บก.ตม.2 ประสานงานฝ่ายสืบสวนร่วมติดตามตัวผู้ก่อเหตุ และ ลงข้อมูลในระบบ APPS เพื่อป้องกันการหลบหนี และพบว่า ผู้ก่อเหตุมีสถานะ อยู่ในประเทศเกินกำหนดอนุญาต overstay

จากการตรวจสอบเบอร์พบว่า ผู้ก่อเหตุยังอยู่ภายในตัวอาคารสนามบินดอนเมือง จึงจัดกำลังร่วมระดมค้นหาร่วมกับ สน.ดอนเมือง จนวันที่ 22 พ.ย.67 เวลาประมาณ 19.00น. เจ้าหน้าที่งานสืบสวน ด่าน ตม.ทอ.ดอนเมือง ร่วมกับเจ้าหน้าที่ฝ่ายสืบสวน สน.ดอนเมือง ได้พบตัวและทำการจับกุมตัว Mr.HO WAI CHONG สัญชาติสิงคโปร์ ได้บริเวณอาคารผู้โดยสารสนามบินดอนเมือง

สอบถามแล้วผู้ก่อเหตุให้การรับสารภาพว่าได้กระทำการดังกล่าวจริงสาเหตุเกิดจากความเครียดเรื่องปัญหาครอบครัว จึงได้ควบคุมตัวนำส่ง พงส. สน.ดอนเมืองดำเนินคดี

โดยเบื้องต้น แจ้งข้อหา”เป็นบุคคลต่างด้าวเดินทางเข้ามาและอยู่ในราชอาณาจักรโดยการอนุญาตสิ้นสุด(Over stay) จำนวน 28 วัน และจะได้พิจารณาแจ้งข้อหาที่เกี่ยวข้องตามกฎหมายต่อไป

ส่วนความผิดในการแจ้งเหตุเท็จจนเกิดความเสียหายดังกล่าว เป็นความผิดตาม พรบ.ว่าด้วยความผิดบางประการต่อการเดินอากาศ พ.ศ.2558 ผู้ใดแจ้งข้อความหรือส่งข่าวสารซึ่งรู้อยู่แล้วว่าเป็นเท็จ และการนั้นเป็นเหตุหรือน่าจะเป็นเหตุให้ผู้ที่อยู่ในท่าอากาศยานหรือผู้ที่อยู่ในอากาศยานในระหว่างการบินตื่นตกใจ และถ้าการกระทํานั้นเป็นเหตุให้เกิดอันตรายต่อความปลอดภัยของอากาศยานในระหว่างการบิน ผู้กระทําต้องระวางโทษจําคุกตั้งแต่ห้าปีถึงสิบห้าปี หรือปรับตั้งแต่สองแสนบาทถึงหกแสนบาท หรือทั้งจําทั้งปรับ

ทั้งนี้ พล.ต.ต.เชิงรณ กล่าวว่า ผู้ก่อเหตุเข้าไทยโดยมี APEC Card เคยเข้าออกหลายครั้ง ไม่เคยมีประวัติทางคดีอาญา แต่หลังจากนี้ จะถูกดำเนินคดี และเนรเทศเมื่อสิ้นสุดการรับโทษ พร้อมถูกขึ้นบัญชีบุคคลต้องห้ามเข้าไทยอีกต่อไป

นอกจากนั้น ยังอาจถูกทางท่าอากาศยานดอนเมือง สายการบิน และผู้โดยสารบนเครื่อง ฟ้องเอาผิดทางละเมิด จากความเสียหายที่เกิดขึ้น จึงอยากเตือนคนไทยและคนต่างชาติที่จะเล่นพิเรนทร์ ก่อเหตุเช่นนี้ว่า ไม่คุ้มค่าความสนุก เพราะจะโดนโทษทั้งคดีอาญา ถูกจำคุก และต้องรับผิดชอบค่าเสียหายมหาศาลทางแพ่งอีกด้วย