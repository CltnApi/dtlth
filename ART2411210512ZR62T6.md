---
layout: post
code: "ART2411210512ZR62T6"
origin_url: "https://www.khaosod.co.th/special-stories/news_9514949"
image: "https://github.com/user-attachments/assets/d540fd69-419a-4b74-b16a-f3920e580f36"
title: "ลูกจ้างเคว้ง! บริษัทผลิตรถดัง เตรียมปลดพนักงาน ล็อตใหญ่ 4,000 ตำแหน่ง"
description: "สะเทือนวงการยานยนต์ ผู้ผลิตรถยนต์รายใหญ่ เตรียมปลดพนักงาน 4,000 ตำแหน่ง ในยุโรป หลังเจอบริษัทผลิตรถไฟฟ้าจากจีนแย่งตลาด อย่างที่ไม่เคยเจอมาก่อน"
category: "SPECIAL_STORIES"
language: "th"
date: 2024-11-21T05:21:07.054Z
---

# ลูกจ้างเคว้ง! บริษัทผลิตรถดัง เตรียมปลดพนักงาน ล็อตใหญ่ 4,000 ตำแหน่ง

[![ลูกจ้างเคว้ง! บริษัทผลิตรถดัง เตรียมปลดพนักงาน ล็อตใหญ่ 4,000 ตำแหน่ง](https://www.khaosod.co.th/wpapp/uploads/2024/11/ford-1.jpg "ลูกจ้างเคว้ง! บริษัทผลิตรถดัง เตรียมปลดพนักงาน ล็อตใหญ่ 4,000 ตำแหน่ง")](https://www.khaosod.co.th/wpapp/uploads/2024/11/ford-1.jpg)

**สะเทือนวงการยานยนต์ ผู้ผลิตรถยนต์รายใหญ่ เตรียมปลดพนักงาน 4,000 ตำแหน่ง ในยุโรป หลังเจอบริษัทผลิตรถไฟฟ้าจากจีนแย่งตลาด อย่างที่ไม่เคยเจอมาก่อน**

เมื่อวันที่ 21 พ.ย.67 ผู้สื่อข่าวรายงานว่า ซีเอ็นเอ็น รายงานว่า ฟอร์ด ผู้ผลิตรถยนต์รายใหญ่วางแผนที่จะลดพนักงานเกือบ 4,000 ตำแหน่ง ในยุโรปในช่วง 3 ปี ข้างหน้านี้ หรือประมาณ 14% ของพนักงานในภูมิภาค เนื่องจากผู้ผลิตรถยนต์ดัง เผชิญกับความต้องการรถยนต์ไฟฟ้าที่ชะลอตัว และการแข่งขันที่เพิ่มขึ้นจากจีน

[![](https://www.khaosod.co.th/wpapp/uploads/2024/11/US-Ford-1-696x465.jpg)](https://www.khaosod.co.th/wpapp/uploads/2024/11/US-Ford-1.jpg)

บริษัทฟอร์ดในสหรัฐ ระบุเมื่อวันพุธที่ผ่านมาว่า การปรับลดดังกล่าวจะแล้วเสร็จภายในสิ้นปี 2570 โดยอยู่ระหว่างการปรึกษาหารือกับสหภาพแรงงาน และจะเน้นไปที่เยอรมนีและสหราชอาณาจักร

[![](https://www.khaosod.co.th/wpapp/uploads/2024/11/Screenshot-2024-11-21-115157-696x398.jpg)](https://www.khaosod.co.th/wpapp/uploads/2024/11/Screenshot-2024-11-21-115157.jpg)

ฟอร์ด ออกแถลงการณ์ว่า อุตสาหกรรมยานยนต์ทั่วโลกยังคงอยู่ในช่วงหยุดชะงัก โดยเฉพาะอย่างยิ่งในยุโรป ซึ่งอุตสาหกรรมเผชิญกับอุปสรรคด้านการแข่งขัน กฎระเบียบ และเศรษฐกิจอย่างไม่เคยเกิดขึ้นมาก่อน

นายเดฟ จอห์นสตัน รองประธานประจำยุโรปด้านการเปลี่ยนแปลงและความร่วมมือของฟอร์ด กล่าวว่า เป็นการดำเนินการที่ยากลำบาก แต่เราต้องเด็ดขาด เพื่อให้มั่นใจว่าฟอร์ดจะสามารถแข่งขันในยุโรปในอนาคต

ผู้ผลิตรถยนต์ทั่วโลก อยู่ภายใต้แรงกดดันจากยอดขายที่ซบเซา และการแข่งขันที่รุนแรงจากจีน ที่ผลิตรถยนต์ไฟฟ้าที่กำลังแย่งส่วนแบ่งตลาดจากคู่แข่งชาวตะวันตก ซึ่งเคยครองตลาดรถยนต์นั่งส่วนบุคคลที่ใหญ่สุดในโลก

ธุรกิจรถยนต์นั่งส่วนบุคคลของฟอร์ด สูญเสียครั้งใหญ่ในยุโรป ในช่วงไม่กี่ปีที่ผ่านมา เช่นเดียวกับผู้ผลิตรถยนต์รายอื่นๆ บริษัทต้องลดราคารถยนต์ไฟฟ้าลง และปรับลดเป้าหมายการผลิตรถยนต์ไฟฟ้า  
ปีที่แล้ว บริษัทเปิดเผยว่าจะปลดพนักงานประมาณ 4,900 ตำแหน่ง ในยุโรป ขณะที่วันพุธที่ผ่านมาบริษัทประกาศว่าจะปรับการผลิตรถยนต์รุ่น Explorer และ Capri ใหม่ในยุโรปเพิ่มเติม ส่งผลให้วันทำงานของพนักงานลดน้อยลง

ข่าวการลดพนักงานของ Ford เกิดขึ้นเพียงไม่กี่สัปดาห์หลังจากที่ Volkswagen ประกาศว่าพวกเขาจะลดเงินเดือนพนักงานลง 10% เพื่อปกป้องตำแหน่งงานและปกป้องอนาคตของบริษัท ผู้ผลิตรถยนต์สัญชาติเยอรมันรายนี้ วางแผนที่จะปิดโรงงานอย่างน้อย 3 แห่ง ในประเทศบ้านเกิดของตน และเลิกจ้างพนักงานหลายหมื่นคน เนื่องจากต้องรับมือกับตลาดรถยนต์ที่อ่อนแอในยุโรปและการสูญเสียส่วนแบ่งการตลาดในจีนอย่างมาก

ที่มา มติชน