---
layout: post
code: "ART2411201047XQOEW9"
origin_url: "https://www.khaosod.co.th/breaking-news/news_9514333"
image: "https://github.com/user-attachments/assets/eae062cb-691b-440b-b6d7-a519d6788bb2"
title: "ทนายพัช-อดีตสามี แอม ไซยาไนด์ ได้ประกันตัว วางหลักทรัพย์คนละ 1 แสนบาท"
description: "ทนายพัช-อดีตสามี แอม ไซยาไนด์ ได้ประกันตัว วางหลักทรัพย..."
category: "HOT_NEWS"
language: "th"
date: 2024-11-20T10:51:46.731Z
---

# ทนายพัช-อดีตสามี แอม ไซยาไนด์ ได้ประกันตัว วางหลักทรัพย์คนละ 1 แสนบาท

[![ทนายพัช-อดีตสามี แอม ไซยาไนด์ ได้ประกันตัว วางหลักทรัพย์คนละ 1 แสนบาท](https://www.khaosod.co.th/wpapp/uploads/2024/11/ammsaiyaninf2.jpg "ทนายพัช-อดีตสามี แอม ไซยาไนด์ ได้ประกันตัว วางหลักทรัพย์คนละ 1 แสนบาท")](https://www.khaosod.co.th/wpapp/uploads/2024/11/ammsaiyaninf2.jpg)

**ทนายพัช-อดีตสามี แอม ไซยาไนด์ ได้ประกันตัว วางหลักทรัพย์คนละ 1 แสนบาท สู้ต่อในชั้นอุทธรณ์**

วันที่ 20 พ.ย.67 หลังจากที่ศาลอาญามีคำพิพากษาตัดสินประหารชีวิต นางสรารัตน์ หรือแอม ไซยาไนด์ จำเลยที่ 1 และ พิพากษาจำคุก พ.ต.ท.วิฑูรย์ รังสิวุฒาภรณ์ อดีตสามีแอม ไซยาไนด์ จำเลยที่ 2 จำนวน 1 ปี 4 เดือน โดยไม่รอลงอาญา รวมทั้งพิพากษาจำคุก น.ส.ธันย์นิชา หรือทนายพัช จำเลยที่ 3 จำนวน 2 ปี โดยไม่รอลงอาญา พร้อมให้ชดใช้ค่าเสียหายแก่โจทก์ร่วม 2 ล้านบาท

นอกจากนี้ พ.ต.อ.เอนก เตาสุภาพ รอง ผบก.ป. หนึ่งในคณะพนักงานสอบสวนคดี แอม ไซยาไนด์ เปิดเผยว่า ยังเหลืออีก 14 คดีที่เตรียมส่งฟ้อง และจะสามารถเอาผิดกับผู้ต้องหาได้หรือไม่นั้น เพราะส่วนใหญ่จะเป็นคดีที่เกิดขึ้นมานานแล้ว แต่พนักงานสอบสวน ทั้งจากตำรวจภูธรภาค 4 ภาค 7 และตำรวจนครบาล ได้รวบรวมพยานหลักฐานไว้เป็นอย่างดี โดยมีข้อกำหนดในการรวบรวมหลักฐานไว้ 3 ประการ เพื่อให้การดำเนินคดีไปในทิศทางเดียวกัน คือประการแรก ผู้ตายทั้งหมดตายด้วยไซยาไนด์ ประการที่สอง ผู้ตายมีความเกี่ยวพันกับผู้ต้องหาหรือไม่ และประการสุดท้าย ผู้ตายมีมูลเหตุจูงใจให้ผู้ต้องหาลงมือฆ่าหรือไม่

“เมื่อพิจารณาดูแล้ว ทุกสิ่งทุกอย่างทั้งสามประการพนักงานสอบสวนทั้ง 14 คดีที่เหลือพบว่าสอดคล้องกันหมด ในการตายของผู้ตายมีแอมเกี่ยวข้องทุกคดี โดยพบว่าผู้ตายทุกรายล้วนมีแอมเป็นลูกหนี้ทั้งสิ้น และเป็นการฆ่าเพื่อเอาทรัพย์สินทุกคดีด้วย” พ.ต.อ.เอนก กล่าว

ผู้สื่อข่าวรายงาน ล่าสุดเมื่อช่วงเย็นที่ผ่านมา ทนายความของ พ.ต.ท.วิฑูรย์ อดีตสามี แอม ไซยาไนด์ และ ทนายพัช ได้ยื่นขอปล่อยชั่วคราวทั้งสองในระหว่างการต่อสู้คดีในชั้นอุทธรณ์ ศาลอาญาพิจารณาคำร้องแล้ว มีคำสั่งอนุญาตให้ประกันตัวทั้งคู่ ด้วยหลักทรัพย์คนละ 100,000 บาท