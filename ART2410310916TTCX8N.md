---
layout: post
code: "ART2410310916TTCX8N"
origin_url: "https://www.khaosod.co.th/https://www.khaosod.co.th/special-stories/news_9484194"
image: "https://github.com/user-attachments/assets/83d1ca32-760e-4d83-8623-ebf984c66174"
title: "ทำความรู้จัก 5 ปัญหาสุขภาพจิต คุกคามชีวิตทำงาน รู้ทันแก้ไขก่อน"
description: "ทำความรู้จัก 5 ปัญหาสุขภาพจิต ที่คอยคุกคามชีวิตคนทำงาน ส่งผลต่ออารมณ์และความคิด รู้ทันแก้ไขก่อน จะได้ไม่ตกเป็นเหยื่อจนป่วยกาย"
category: "SPECIAL_STORIES"
language: "th"
date: 2024-11-01T12:17:07.658Z
---

# ทำความรู้จัก 5 ปัญหาสุขภาพจิต คุกคามชีวิตทำงาน รู้ทันแก้ไขก่อน

[![ทำความรู้จัก 5 ปัญหาสุขภาพจิต คุกคามชีวิตทำงาน รู้ทันแก้ไขก่อน](https://www.khaosod.co.th/wpapp/uploads/2024/10/5-work-2.jpg "ทำความรู้จัก 5 ปัญหาสุขภาพจิต คุกคามชีวิตทำงาน รู้ทันแก้ไขก่อน")](https://www.khaosod.co.th/wpapp/uploads/2024/10/5-work-2.jpg)

**ทำความรู้จัก 5 ปัญหาสุขภาพจิต ที่คอยคุกคามชีวิตคนทำงาน ส่งผลต่ออารมณ์และความคิด รู้ทันแก้ไขก่อน จะได้ไม่ตกเป็นเหยื่อจนป่วยกาย**

ปัญหาสุขภาพจิต เป็นปัญหาที่ไม่ควรมองข้าม เพราะสามารถพบเจอได้ในทุกช่วงวัยของชีวิต โดยเฉพาะในวัยทำงาน ที่ต้องรับมือกับความกดดันจากหลายทิศทาง เป็นระยะเวลาหลายปี

วันนี้ ข่าวสดออนไลน์ จะพาทุกคนไปรู้จักกับ **5 ปัญหาสุขภาพจิต** ที่มักจะเกิดกับคนในวัยทำงาน คุกคามชีวิตจนทำให้ไม่มีความสุข

[![](https://www.khaosod.co.th/wpapp/uploads/2024/10/22265-696x464.jpg)](https://www.khaosod.co.th/wpapp/uploads/2024/10/22265.jpg)

**1\. เครียดสะสม**

การใช้ชีวิตบนความตึงเครียด ความกดดัน 5-6 วันต่อสัปดาห์ มักเป็นสาเหตุของอาการเครียดสะสม หนึ่งในปัญหาสุขภาพจิตที่หลายคนเป็นแต่ไม่รู้ตัว

สังเกตได้จากพฤติกรรมที่เปลี่ยนไปทั้งด้านอารมณ์และการใช้ชีวิต เช่น นอนไม่หลับ ตื่นกลางดึก นิ่งเงียบ เบื่อหน่ายชีวิต เศร้าหมอง ความต้องการทางเพศลดลง เป็นต้น

ซึ่งหากปล่อยทิ้งไว้อาจกลายเป็นภาวะอันตรายที่นำไปสู่ความเสี่ยงต่อการเกิดโรคทางกายตามมาได้ ทั้งหัวใจ ความดันโลหิต ไมเกรน เครียดลงกระเพาะ และอื่นๆ ได้

[![](https://www.khaosod.co.th/wpapp/uploads/2024/10/6248-696x464.jpg)](https://www.khaosod.co.th/wpapp/uploads/2024/10/6248.jpg)

**2\. ภาวะหมดไฟในการทำงาน**

ภาวะการเปลี่ยนแปลงทางด้านจิตใจอันมีที่มาจากความเครียดสะสม โดยสาเหตุมักเกิดจากความเครียดเรื้อรังในการทำงาน ภาระงานที่หนักซับซ้อนเกินกว่าที่จะรับผิดชอบได้ไหว บั่นทอนจิตใจ จนกลายสภาพเป็นความหมดไฟในที่สุด

ความเหนื่อยล้าทางอารมณ์ส่งผลให้มุมมองที่มีต่อการทำงานเป็นไปในด้านลบ ขาดความสุข หมดแรงจูงใจไม่อยากไปออฟฟิศ และอาจส่งผลให้ประสิทธิภาพในการทำงานต่ำลง ซึ่งหากปล่อยให้นานอาจมีแนวโน้มรุนแรงขึ้นและเสี่ยงต่อการเกิดโรคซึมเศร้าได้

[![](https://www.khaosod.co.th/wpapp/uploads/2024/10/13902-696x464.jpg)](https://www.khaosod.co.th/wpapp/uploads/2024/10/13902.jpg)

**3\. ภาวะความพึงพอใจในตนเองต่ำ**

รู้สึกเศร้าใจ ไม่ชอบสิ่งที่ตัวเองได้ตัดสินใจทำลงไป รู้สึกว่าตัวเองไม่มีคุณค่า สูญเสียความรู้สึกให้เกียรติตัวเอง แบกรับปัญหาและกล่าวโทษว่ามีต้นเหตุมาจากตัวเองไม่ดีพอ ตีความเหตุการณ์ต่างๆ ในแง่ลบเสมอ เป็นภาวะเสี่ยงมากที่จะก้าวข้ามสู่โรคซึมเศร้า

สัญญาณเตือนที่เห็นได้ชัดเจนสำหรับผู้กำลังเผชิญวิกฤต ภาวะความพึงพอใจในตนเองต่ำ คือความอ่อนไหวไปกับเรื่องเล็กน้อยได้ง่าย วิตกกังวล ไปจนถึงกลัวการเข้าสังคม เพราะกลัวที่ต้องถูกปฏิเสธ ขณะเดียวกันก็ไม่กล้าปฏิเสธคำขอของผู้อื่นเนื่องจากกลัวไม่เป็นที่ยอมรับ

[![](https://www.khaosod.co.th/wpapp/uploads/2024/10/2483771-696x464.jpg)](https://www.khaosod.co.th/wpapp/uploads/2024/10/2483771.jpg)

**4\. โรคซึมเศร้า**

เป็นการเจ็บป่วยอย่างหนึ่งเช่นเดียวกับโรคทางกายชนิดอื่นๆ เกิดจากความไม่สมดุลของสารสื่อประสาทในสมอง ที่มีผลกระทบโดยรวมต่ออารมณ์ ความรู้สึก พฤติกรรม ไปจนถึงสุขภาพกาย

ปัจจัยเสี่ยงที่มาพร้อมความเครียดจากการทำงาน ความกดดันจากการทำงาน สภาพสังคม และสิ่งแวดล้อม ล้วนมีส่วนสำคัญที่ทำให้เกิดภาวะซึมเศร้า

[![](https://www.khaosod.co.th/wpapp/uploads/2024/10/478536-696x482.jpg)](https://www.khaosod.co.th/wpapp/uploads/2024/10/478536.jpg)

**5\. กลุ่มโรควิตกกังวลและแพนิค**

เป็นโรควิตกกังวลชนิดหนึ่ง เกิดจากระบบประสาทอัตโนมัติที่คอยควบคุมส่วนต่างๆ ของร่างกายทำงานผิดปกติ รวมถึงมีความเครียดและความกดดันเข้ามาเป็นตัวกระตุ้น

มักแสดงอาการได้หลายอย่างร่วมกัน เช่น หัวใจเต้นแรง ใจสั่น เหงื่อออกมาก หายใจหอบ อาเจียน วิงเวียนแบบฉับพลัน ตัวชา ควบคุมตัวเองไม่ได้ ไปจนถึงการหวาดกลัวสิ่งรอบตัวจนส่งผลกระทบต่อชีวิตประจำวัน ซึ่งเป็นอีกหนึ่งปัญหาสุขภาพจิตที่คุกคามชีวิตของคนวัยทำงานไม่มากก็น้อย

**ที่มา: [mhc7](https://mhc7.dmh.go.th/13/05/2024/17974/?fbclid=IwY2xjawGP7nlleHRuA2FlbQIxMAABHSBZIorSer02A6JJjVl-x7gOaXEIdCLLohKuJf7QkIao_y4DmM-wIMzwHA_aem_-Au_0NbhKU_hvYeKOEY52g)**