---
layout: post
code: "ART241127073685T716"
origin_url: "https://www.khaosod.co.th/sports/news_9523544"
image: "https://github.com/user-attachments/assets/3060b694-d6df-4434-8b1d-dc076759ec73"
title: "เดอะตุ๊ก มั่นใจช้างศึกผ่านติมอร์ฯแม้ทีมยังไม่ครบ - หวั่นแข้งอยู่ช่วยสโมสรบาดเจ็บ"
description: "เดอะตุ๊ก ปิยะพงษ์ ผิวอ่อน โฆษกสมาคมฟุตบอลไทยยืนยันไม่หนักใจเกมแรกถ้วยอาเซียนบู๊ติมอร์ เลสเต เชื่อผ่านได้ แต่หวั่นแข้งอยู่ช่วยสโมสรได้รับบาดเจ็บ"
category: "SPORTS"
language: "th"
date: 2024-11-27T08:37:14.898Z
---

# เดอะตุ๊ก มั่นใจช้างศึกผ่านติมอร์ฯแม้ทีมยังไม่ครบ - หวั่นแข้งอยู่ช่วยสโมสรบาดเจ็บ

[![เดอะตุ๊ก มั่นใจช้างศึกผ่านติมอร์ฯแม้ทีมยังไม่ครบ - หวั่นแข้งอยู่ช่วยสโมสรบาดเจ็บ](https://www.khaosod.co.th/wpapp/uploads/2024/11/Piyapong.jpg "เดอะตุ๊ก มั่นใจช้างศึกผ่านติมอร์ฯแม้ทีมยังไม่ครบ - หวั่นแข้งอยู่ช่วยสโมสรบาดเจ็บ")](https://www.khaosod.co.th/wpapp/uploads/2024/11/Piyapong.jpg)

เดอะตุ๊ก ปิยะพงษ์ ผิวอ่อน โฆษกสมาคมฟุตบอลไทยยืนยันไม่หนักใจเกมแรกถ้วยอาเซียนบู๊ติมอร์ เลสเต เชื่อผ่านได้ แต่หวั่นแข้งอยู่ช่วยสโมสรได้รับบาดเจ็บ

หลังจากที่ มาซาทาดะ อิชิอิ หัวหน้าผู้ฝึกสอนทีมชาติไทย ชุดใหญ่ ประกาศรายชื่อ 26 นักเตะสำหรับฟุตบอลชิงแชมป์อาเซียน “เอเอฟเอฟ มิตซูบิชิ อิเล็กทริก คัพ 2024” ระหว่าง 8 ธ.ค.67 – 5 ม.ค.68 เป็นที่เรียบร้อยแล้ว

สำหรับผู้เล่นทั้ง 26 คน ประกอบด้วย ผู้รักษาประตู กรกฎ พิพัฒน์นัดดา (ระยอง เอฟซี), กัมพล ปฐมอรรฆย์กุล (ราชบุรี เอฟซี), ปฏิวัติ คำไหม (ทรู แบงค็อก ยูไนเต็ด) กองหลัง นิโคลัส มิคเกลสัน (โอบี โอเดนเซ), ศุภนันท์ บุรีรัตน์ (การท่าเรือ เอฟซี), กฤษฎา นนทรัตน์ (ทรู แบงค็อก ยูไนเต็ด), พรรษา เหมวิบูลย์ (บุรีรัมย์ ยูไนเต็ด), เฉลิมศักดิ์ อักขี (การท่าเรือ เอฟซี), โจนาธาร เข็มดี (ราชบุรี เอฟซี), ศฤงคาร พรมสุภะ (สุโขทัย เอฟซี), ทิตาธร อักษรศรี (อุทัยธานี เอฟซี), อภิสิทธิ์ โสรฎา (ราชบุรี เอฟซี), เจมส์ เบอร์เรสฟอร์ด (อุทัยธานี เอฟซี)

กองกลาง พีรดนย์ ฉ่ำรัศมี (การท่าเรือ เอฟซี), วิลเลี่ยม เวเดอร์เฌอ (อุทัยธานี เอฟซี), วีระเทพ ป้อมพันธุ์ (ทรู แบงค็อก ยูไนเต็ด), อัครพงศ์ พุ่มวิเศษ (ลำพูน วอริเออร์), วรชิต กนิษศรีบำเพ็ญ (การท่าเรือ เอฟซี), เบนจามิน เจมส์ เดวิส (อุทัยธานี เอฟซี), เสกสรรค์ ราตรี (บุรีรัมย์ ยูไนเต็ด), อนันต์ ยอดสังวาลย์ (ลำพูน วอริเออร์), เอกนิษฐ์ ปัญญา (อุราวะ เรดส์ ไดมอนส์), สุภโชค สารชาติ (คอนซาโดเล ซัปโปโร)

กองหน้า พาตริก กุสตาฟสัน (นารา คลับ), ธีรศักดิ์ เผยพิมาย (การท่าเรือ เอฟซี), ศุภณัฏฐ์ เหมือนตา (บุรีรัมย์ ยูไนเต็ด)

โดยทีมชาติไทยจะเข้าแคมป์ครั้งแรกวันที่ 2 ธ.ค. จากนั้นจะออกเดินทางไปกรุงฮานอย ประเทศเวียดนาม เพื่อเตรียมลงสนามนัดแรก กลุ่มเอ พบกับติมอร์ เลสเต ที่ฮัง เดย์ สเตเดียม วันที่ 8 ธ.ค.

อย่างไรก็ตามเกมแรกของทีมชาติไทย จะไม่มีนักเตะจากราชบุรี ทั้ง โจนาธาร เข็มดี และ กัมพล ปฐมอรรฆย์กุล รวมถึง 2 นักเตะเจลีก สุภโชค สารชาติ กับ เอกนิษฐ์ ปัญญา ที่จะสมทบกับทีมวันที่ 10 ธ.ค.

เกี่ยวกับเรื่องนี้ “เดอะ ตุ๊ก”ปิยะพงษ์ ผิวอ่อน โฆษกสมาคมกีฬาฟุตบอลแห่งประเทศไทยฯ มองว่าไม่ส่งผลกระทบกับเกมแรกเท่าไหร่ เนื่องจากมาตรฐานระหว่างไทยกับติมอร์ เลสเต นั้นห่างกันพอสมควร แม้ว่าจะไม่ได้ผู้เล่นครบทั้ง 26 คน แต่คนที่เหลือเชื่อว่าศักยภาพดีพอในการเอาชนะได้

“แม้จะไม่มีผู้เล่นจากราชบุรี รวมถึงบุรีรัมย์ และนักเตะจากเจลีก แต่ผมมองว่าศักยภาพไทยเหนือกว่าติมอร์ฯ ค่อนข้างมาก ไล่จากแดนหลังแม้ว่าจะยังไม่ได้ใช้ พรรษา เหมวิบูลย์ แต่มี เฉลิมศักดิ์ อักขี กับ ศฤงคาร พรหมสุภะ ที่ทดแทนได้ แดนกลางเรามีจารย์เตอร์ (วีระเทพ ป้อมพันธุ์) คอยคุมจังหวะเกม ส่วนด้านข้างมีทั้ง อนันต์ ยอดสังวาลย์ เบนจามิน เจมส์ เดวิส ผมว่าไม่ใช่ปัญหาอะไรกับการเอาชนะ”

“ประกอบกับในสายของไทย (กลุ่มเอ มีมาเลเซีย, สิงคโปร์, กัมพูชา และติมอร์ เลสเต) ผมมองว่าไม่หนักมาก จะแข็งแกร่งหน่อยในสายเราคงมีมาเลเซียซึ่งการพบกันช่วงหลังที่ผ่านมาเราเอาชนะมาเลเซียได้ยากมาก แต่โชคดีที่เราได้เล่นในบ้าน ส่วนสิงคโปร์แม้ว่าไทยจะออกไปเยือนแต่ว่าพี่น้องตระกูลฟานดี (อิรฟาน ฟานดี, อิกห์ซาน ฟานดี, อิลฮาน ฟานดี) ไม่ได้เล่นกับทีมชุดนี้คงไม่สร้างปัญหาอะไรให้เรามากนัก”

“สิ่งสำคัญที่ผมเองกังวลนั่นคืออาการบาดเจ็บ เพราะนักเตะหลายคนจากหลายสโมสรยังมีโปรแกรมเล่นทั้งฟุตบอลลีกในไทย รวมถึงฟุตบอลถ้วยสโมสรเอเชีย ส่วนฟุตบอลอาเซียนส่งชื่อก่อนแข่งได้แมตช์ละ 23 คน หากมีใครได้รับบาดเจ็บในการเล่นให้กับสโมสรระหว่างนี้สามารถเปลี่ยนผู้เล่นจาก 50 คนที่ลงทะเบียนก่อนหน้าได้”