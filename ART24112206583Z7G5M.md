---
layout: post
code: "ART24112206583Z7G5M"
origin_url: "https://www.khaosod.co.th/special-stories/news_9516711"
image: "https://github.com/user-attachments/assets/f34899e4-75be-4f1c-b205-013a6597e7cd"
title: "ระส่ำอีก สื่อเผย 'นิสสัน' เตรียมเลิกจ้างงาน 1,000 คนในไทย มีผลปีหน้า"
description: "ระส่ำอีก สื่อเผย นิสสัน เตรียมเลิกจ้างงาน 1,000 คนในไทย มีผลปีหน้า หลังยอดขายลดต่อเนื่อง - ข่าวสด"
category: "SPECIAL_STORIES"
language: "th"
date: 2024-11-22T07:02:37.509Z
---

# ระส่ำอีก สื่อเผย 'นิสสัน' เตรียมเลิกจ้างงาน 1,000 คนในไทย มีผลปีหน้า

[![ระส่ำอีก สื่อเผย 'นิสสัน' เตรียมเลิกจ้างงาน 1,000 คนในไทย มีผลปีหน้า](https://www.khaosod.co.th/wpapp/uploads/2024/11/YQNKWBGHL5OWTDP7KMHLWZ6ZGU_221121.jpg "ระส่ำอีก สื่อเผย 'นิสสัน' เตรียมเลิกจ้างงาน 1,000 คนในไทย มีผลปีหน้า")](https://www.khaosod.co.th/wpapp/uploads/2024/11/YQNKWBGHL5OWTDP7KMHLWZ6ZGU_221121.jpg)



**ระส่ำอีก สื่อเผย ‘นิสสัน’ เตรียมเลิกจ้างงาน 1,000 คนในไทย มีผลปีหน้า หลังยอดขายลดต่อเนื่อง**

วันที่ 22 พ.ย. [สำนักข่าวรอยเตอร์](https://www.msn.com/en-us/money/topstocks/nissan-to-cut-or-transfer-about-1-000-jobs-in-thailand-sources-say/ar-AA1uwNge) รายงานว่า **นิสสัน (Nissan)** ผู้ผลิตรถยนต์รายใหญ่เป็นอันดับ 3 ของญี่ปุ่น จะตัดลดพนักงานในโรงงานผลิตในไทยลงราว 1,000 คน หรือทำการโอนย้ายไปอีกแห่งในไทย เนื่องจากจะลดกำลังการผลิตลงในประเทศไทย

โดยก่อนหน้านี้ ทางนิสสัน (Nissan) ประกาศเลิกจ้างพนักงาน 9,000 คน และลดกำลังการผลิตทั่วโลกลงร้อยละ 20 หลังยอดขายในตลาดหลักอย่างจีนและสหรัฐลดลง

ภาพประกอบ



แหล่งข่าวบอกกับรอยเตอร์ว่า นิสสันมีแผนที่จะหยุดการผลิตบางส่วนที่โรงงานแห่งหนึ่งซึ่งเป็น 1 ใน 2 โรงงานประกอบรถยนต์ของนิสสันในไทยซึ่งตั้งอยู่ที่จังหวัดสมุทรปราการ และจะรวมการดำเนินงานเข้ากับโรงงานแห่งที่ 2 ภายในเดือนกันยายนปีหน้า

ขณะที่ **โฆษกของนิสสันปฏิเสธที่จะให้ความเห็นเรื่องข่าวการลดพนักงาน แต่กล่าวว่า การรวมโรงงานบางส่วนกำลังดำเนินการอยู่เพื่ออัปเกรดอุปกรณ์ และจะไม่มีการปิดโรงงาน โดยจะคงดำเนินงานต่อไปในฐานการผลิตหลักของเราในประเทศไทย**

ภาพประกอบ

ทั้งนี้ โรงงานนิสสันแห่งที่ 1 ในไทย มีกำลังการผลิตรถยนต์ราว 220,000 คัน และแห่งที่ 2 มีกำลังการผลิต 150,000 คัน ทำให้ไทยเป็นฐานการผลิตที่ใหญ่ที่สุดในเอเชียตะวันออกเฉียงใต้ของนิสสัน ขณะที่ยอดจำหน่ายรถของนิสสันในไทยได้ลดลงไป 30% เหลือประมาณ 14,000 คันในปีงบประมาณที่ผ่านมาซึ่งสิ้นสุดในเดือนมีนาคม

นอกจากนี้ ค่ายรถยักษ์คู่แข่งสัญชาติญี่ปุ่น รวมถึงค่ายโตโยต้า และค่ายฮอนด้า ได้ครองตลาดในไทยมานานหลายปีแล้ว และยังมีค่ายรถสัญชาติจีนอย่าง BYD และ SAIC ที่ออกตัวแรงในการเป็นทางเลือกด้วยรถยนต์ไฟฟ้า