---
layout: post
code: "ART24110110333T8SMQ"
origin_url: "https://www.khaosod.co.th/sports/news_9486514"
image: "https://github.com/user-attachments/assets/689d7626-fcd7-4636-a727-ac99e669c4d9"
title: "มิเกล ลั่นพา ฟุตซอลไทย ไปให้ถึงแชมป์อาเซียน แม้ชุดเลือดใหม่ เตรียมทีมน้อย"
description: "ความเคลื่อนไหวของทีมฟุตซอลทีมชาติไทย เจ้าของอันดับ 11 ของโลก ภายใต้การนำทัพของ \"บิ๊กป๋อม\" อดิศักดิ์ เบ็ญจศิริวรรณ อุปนายกสมาคมกีฬาฟุตบอลฯ และประธานพัฒนา"
category: "SPORTS"
language: "th"
date: 2024-11-01T15:05:22.877Z
---

# มิเกล ลั่นพา ฟุตซอลไทย ไปให้ถึงแชมป์อาเซียน แม้ชุดเลือดใหม่ เตรียมทีมน้อย

[![มิเกล ลั่นพา ฟุตซอลไทย ไปให้ถึงแชมป์อาเซียน แม้ชุดเลือดใหม่ เตรียมทีมน้อย](https://www.khaosod.co.th/wpapp/uploads/2024/11/S__16498823.jpg "มิเกล ลั่นพา ฟุตซอลไทย ไปให้ถึงแชมป์อาเซียน แม้ชุดเลือดใหม่ เตรียมทีมน้อย")](https://www.khaosod.co.th/wpapp/uploads/2024/11/S__16498823.jpg)

ความเคลื่อนไหวของทีมฟุตซอลทีมชาติไทย เจ้าของอันดับ 11 ของโลก ภายใต้การนำทัพของ “บิ๊กป๋อม” อดิศักดิ์ เบ็ญจศิริวรรณ อุปนายกสมาคมกีฬาฟุตบอลฯ และประธานพัฒนาฟุตซอลและฟุตบอลชายหาดทีมชาติไทย รวมถึง “บิ๊กทิน” สุทิน บัวตูม ผู้จัดการทีม, มิเกล โรดริโก้ กุนซือใหญ่ ชุดเตรียมสู้ศึก ฟุตซอลชิงแชมป์อาเซียน 2024 ที่เทอร์มินอลฮอลล์ ศูนย์การค้าเทอร์มินอล 21 จังหวัดนครราชสีมา ระหว่างวันที่ 2-10 พ.ย.67

โดยทีมฟุตซอลไทย แชมป์เก่า และแชมป์อาเซี่ยน 16 สมัย อยู่ในสายเอ ร่วมกับ เวียดนาม, มาเลเซีย, ติมอร์ เลสเต และ บรูไน ส่วนสายบี อินโดนีเซีย รองแชมป์เก่า , เมียนมา , ออสเตรเลีย และ กัมพูชา

ล่าสุดเมื่อวันที่ 1 พ.ย.67 ได้มีการแถลงข่าวความพร้อมการแข่งขัน โดย มิเกล โรดริโก้ หัวหน้าผู้ฝึกสอนทีมฟุตซอลทีมชาติไทย เปิดเผยว่า “ผมนึกถึงอนาคตข้างหน้า หลังจบฟุตซอลโลกเราต้องการสร้างทีมขึ้นมาใหม่ และทีมชุดนี้ก็มีอายุเฉลี่ยที่น้อยลง เป็นทีมสายเลือดใหม่ หลายคนเป็นหน้าใหม่สำหรับทีมชาติ บางคนก็เคยมีประสบการณ์มาแล้ว”

“ผมมีเวลาเตรียมตัวน้อยสำหรับชุดนี้ แต่เราต้องการสร้างประสบการณ์ระดับชาติให้กับนักเตะ และในกลุ่มนี้ก็มีทั้ง เวียดนาม กับ มาเลเซีย ที่เป็นทีมที่แข็งแกร่ง ซึ่งคงไม่ใช่งานง่ายของทีมไทย ผมให้ความเคารพทุกทีม เราจะผสมผสานการเล่นหลายรูปแบบเพื่อจะเข้าไปให้ถึงรอบชิงชนะเลิศ ถึงเราจะเป็นทีมที่แข็งแกร่งที่สุดในอาเซียน แต่เราก็ต้องการแชมป์รายการนี้”

“บนหน้ากระดาษเราอาจดูเหนือกว่า บรูไน แต่ในสนามคงจะแตกต่างออกไป เราจะต้องเล่นให้ดีที่สุดในรูปแบบของตัวเองเพื่อเป็นการให้ความเคารพต่อ บรูไน และโค้ชใหม่ของเขา แต่แน่นอนว่าเราคือไทยแลนด์ และเราต้องการเอาชนะในนัดนี้”

ด้าน รูบิโอ เกร์รา เฮดโค้ชชาวบราซิลที่เข้ามาทำหน้าที่เป็นกุนซือคนใหม่ทีมชาติบรูไน คู่แข่งนัดแรกของ ทีมชาติไทย ได้กล่าวในงานแถลงข่าวว่า “เป้าหมายสำคัญในรายการนี้ของเราคือการเรียนรู้ ผมอยากให้นักเตะของเราได้เรียนรู้อะไรมากขึ้น เพราะเรากำลังสร้างทีมชาติขึ้นมาใหม่”

“เรารู้ดีว่ากลุ่มนี้ยากแค่ไหน เพราะมีทั้ง ไทย มาเลเซีย เวียดนาม ซึ่งมีโค้ชระดับโลกทุกทีม รายการนี้จะเป็นประสบการณ์ที่ดีให้กับทีมชาติของเรา และเราหวังที่จะเรียนรู้ให้มากที่สุด เรากำลังพัฒนาเรื่องฟุตซอลให้ดีขึ้น เราต้องการประสบการณ์ระดับชาติให้กับนักเตะของเรา รายการนี้น่าจะทำให้เราได้ประโยชน์มาก และผมอยากให้นักเตะมีโฟกัส”

“การเจอกับ ไทยแลนด์ นัดแรก ความเห็นของผมถือเป็นงานยาก เรารู้ว่า ไทยแลนด์ เก่งแค่ไหน ไปฟุตซอลโลกมาแล้วกี่ครั้ง แต่ผมต้องการเห็นใจสู้ของลูกทีม อยากเห็นพวกเขาสร้างความแตกต่าง และก้าวไปอีกขั้นหนึ่ง พวกเราจะลงเล่นด้วยใจที่ฮึกเหิม และไม่มีความกลัวแน่นอน”

สำหรับนัดเปิดสนามของทีมฟุตซอลทีมชาติไทย เตรียมพบ บรูไน โค้ชมิเกล โรดริโก้ จะยึดผู้เล่นแกนหลักที่จะจัดไว้ชุดแรกเพื่อลงโชว์ต่อหน้าแฟนๆก่อน ทั้ง เจริญพงษ์ ประสารสัตย์ ผู้รักษาประตู , ณรงค์ศักดิ์ วิงวอน แนวรับกัปตันทีม , อธิปพงษ์ มุ่นพลาย , เทอดศักดิ์ เจริญพงษ์ ซึ่งเป็น 4 ผู้เล่นจากห้องเย็นท่าข้าม ขณะที่หน้าเป้า พีระพัฒน์ แก้ววิลัย จากบลูเวฟ ชลบุรี

ขณะที่ บรูไน อันดับ 116 ของโลก อันดับ 9 อาเซี่ยน ที่จะประเดิมกุนซือคนใหม่ รูบิโอ เกร์รา กุนซือชาวบราซิเลี่ยนที่เคยทำงานร่วมกับทีมชาติของกาตาร์ , คูเวต, และ สหรัฐอาหรับเอมิเรตส์ โดยกุนซือรายนี้ประกาศพร้อมที่จะนําทีมฟุตซอลทีมชาติบรูไนลงเล่นด้วยกลยุทธ์ใหม่และพร้อมที่จะยกระดับในเวทีอาเซี่ยนครั้งนี้

โปรแกรมการแข่งขันของฟุตซอลชายทีมชาติไทย รอบแบ่งกลุ่ม กลุ่ม เอ มีดังนี้ วันที่ 2 พฤศจิกายน 2567 ไทย พบ บรูไน 18.00 น. You tube/เพจ : ช้างศึกและฟุตซอลไทยแลนด์ , วันที่ 3 พฤศจิกายน 2567 ติมอร์ เลสเต พบ ไทย 18.00 น. You tube/เพจ : ช้างศึกและฟุตซอลไทยแลนด์ , วันที่ 5 พฤศจิกายน 2567 มาเลเซีย พบ ไทย 18.00 น. You tube/เพจ : ช้างศึกและฟุตซอลไทยแลนด์ วันที่ 6 พฤศจิกายน 2567 ไทย พบ เวียดนาม 18.00 น. You tube/เพจ : ช้างศึกและฟุตซอลไทยแลนด์ รอบรองชนะเลิศ วันที่ 8 พฤศจิกายน 2567 และ รอบชิงชนะเลิศ กับ รอบชิงอันดับที่ 3 จะแข่งขันวันที่ 10 พฤศจิกายน 2567 โดยทุกนัดเปิดให้แฟนฟุตซอลเข้าชมฟรี แอร์เย็นฉ่ำ ที่ เทอร์มินอลฮอลล์ ศูนย์กาค้าเทอร์มินอล 21 จังหวัดนครราชสีมา