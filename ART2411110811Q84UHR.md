---
layout: post
code: "ART2411110811Q84UHR"
origin_url: "https://www.khaosod.co.th/sports/news_9500237"
image: "https://github.com/user-attachments/assets/d74df4e8-8d6a-4e99-bbad-71ac759cc1f7"
title: "อิชิอิ พอใจได้แข้งตามแผนลองทีมศึกอาเซียน - เผยไปดูลีกล่างหาดาวรุ่งสมทบทีม"
description: "เมื่อวันที่ 11 พฤศจิกายน 2567 ที่โรงแรม โนโวเทล ฟิวเจอร์พาร์ค รังสิต จ.ปทุมธานี นักเตะฟุตบอลชายทีมชาติไทย ชุดใหญ่ เข้ารายงานตัวเพื่อเก็บตัวฝึกซ้อมเตรียมทำ"
category: "SPORTS"
language: "th"
date: 2024-11-11T08:16:35.665Z
---

# อิชิอิ พอใจได้แข้งตามแผนลองทีมศึกอาเซียน - เผยไปดูลีกล่างหาดาวรุ่งสมทบทีม

[![อิชิอิ พอใจได้แข้งตามแผนลองทีมศึกอาเซียน - เผยไปดูลีกล่างหาดาวรุ่งสมทบทีม](https://www.khaosod.co.th/wpapp/uploads/2024/11/S__158278428-1.jpg "อิชิอิ พอใจได้แข้งตามแผนลองทีมศึกอาเซียน - เผยไปดูลีกล่างหาดาวรุ่งสมทบทีม")](https://www.khaosod.co.th/wpapp/uploads/2024/11/S__158278428-1.jpg)

เมื่อวันที่ 11 พฤศจิกายน 2567 ที่โรงแรม โนโวเทล ฟิวเจอร์พาร์ค รังสิต จ.ปทุมธานี นักเตะฟุตบอลชายทีมชาติไทย ชุดใหญ่ เข้ารายงานตัวเพื่อเก็บตัวฝึกซ้อมเตรียมทำการแข่งขันฟุตบอลอุ่นเครื่องตามปฏิทินฟีฟ่าเดย์ พบกับ เลบานอน และ สปป.ลาว ที่ ธรรมศาสตร์ สเตเดียม ระหว่างวันที่ 14-17 พฤศจิกายน 2567

การรายงานตัวครั้งนี้นำโดย มาซาทาดะ อิซิอิ หัวหน้าผู้ฝึกสอนทีมชาติไทย พร้อมด้วยนักเตะ 20 ราย โดยจะขาดนักเตะจาก สโมสร ทรู แบงค็อก ยูไนเต็ด ที่จะตามสมทบในช่วงเย็น

หลังการรายงานตัว มาซาทาดะ อิชิอิ หัวหน้าผู้ฝึกสอนฟุตบอลทีมชาติไทย กล่าวว่า “นักเตะที่เรียกมา 23 คน ไม่มีใครถอนตัว ถือว่าเป็นไปตามแผนที่วางเอาไว้สำหรับอุ่นเครื่องทั้ง 2 นัด ผมเคยบอกในวันประกาศรายชื่อแล้วว่าการอุ่นเครื่องกับ เลบานอน และ ลาว ผมอยากจะลองตัวผู้เล่น เพื่อรายการอาเซียนคัพเดือน ธ.ค.นี้ด้วย”

“สาเหตุที่ผมไปดูไทยลีก 2 และไทยลีก 3 เพราะต้องการดูนักเตะที่อายุน้อยและภาพรวม เพื่ออนาคตในการแข่งขันฟุตบอลโลก รอบคัดเลือก ครั้งต่อไป และจะได้มีผู้เล่นเป็นตัวเลือกมากที่สุด ถึงแม้ชิงแชมป์อาเซียนทีมจากไทยลีก 2 จะมีแข่งขัน รวมถึงไทยลีก 1 บางสโมสรด้วย”

“มีนักเตะบางคนที่ไม่มีภารกิจกับสโมสรในช่วงของชิงแชมป์อาเซียน เช่น ศุภณัฏฐ์ เหมือนตา, สุภโชค สารชาติ, เอกนิษฐ์ ปัญญา รวมถึง สารัช อยู่เย็น ทำให้สามารถเรียกนักเตะเหล่านี้มาช่วยทีมชาติได้ ถือว่าอยู่ในแผนเหมือนกัน ส่วนนักเตะหน้าใหม่ที่เรียกมาก็ต้องการดูว่าสามารถเล่นร่วมกับทีมได้เป็นอย่างไรบ้าง ซึ่งจะมีส่วนในการเรียกตัวครั้งต่อไปสำหรับชิงแชมป์อาเซียน”

“ขณะที่กรณีของ เควิน ดีรมรัมย์ เราคลาดเคลื่อนกันมาหลายครั้ง การอุ่นเครื่องครั้งนี้ตัดสินใจเรียกเขามาก็หวังไว้เหมือนกันว่าเขาจะเล่นร่วมกับทีมได้ และอยากให้เขาแสดงศักยภาพออกมาให้ได้มากที่สุด”

สำหรับโปรแกรมอุ่นเครื่องของ ฟุตบอลทีมชาติไทย จะพบกับ เลบานอน วันที่ 14 พฤศจิกายน และพบกับ ลาว วันที่ 17 พฤศจิกายน ที่สนามมหาวิทยาลัยธรรมศาสตร์ รังสิต เวลา 19.30 น. ทั้งสองนัด