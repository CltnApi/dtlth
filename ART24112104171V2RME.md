---
layout: post
code: "ART24112104171V2RME"
origin_url: "https://www.khaosod.co.th/horoscope/news_9513502"
image: "https://github.com/user-attachments/assets/ec1ea8c3-19cd-4c4d-883d-f9b7c75d8c1b"
title: "ดวงเฮงดวงปัง - ราศีที่จะพบญาติมิตรเก่าแก่ที่จากกันไปนานๆ และราศีที่ยังมีลาภลอยต่อเนื่องกันหลายทาง"
description: "ลัคนา (ลั) ราศีเมษวันนี้ท่านโชคดีได้ลาภจำนวนหนึ่งโดยไม่รู้ตัว เช่น ญาติผู้ใหญ่ที่แก่เฒ่าทำพินัยกรรมยกที่ดินหรือทรัพย์สินชิ้นใหญ่ให้ท่านเพราะเขาไม่มีทายาท"
category: "HOROSCOPE"
language: "th"
date: 2024-11-21T04:21:18.136Z
---

# ดวงเฮงดวงปัง - ราศีที่จะพบญาติมิตรเก่าแก่ที่จากกันไปนานๆ และราศีที่ยังมีลาภลอยต่อเนื่องกันหลายทาง

[![ดวงเฮงดวงปัง - ราศีที่จะพบญาติมิตรเก่าแก่ที่จากกันไปนานๆ และราศีที่ยังมีลาภลอยต่อเนื่องกันหลายทาง](https://www.khaosod.co.th/wpapp/uploads/2024/11/ppp-4.jpg "ดวงเฮงดวงปัง - ราศีที่จะพบญาติมิตรเก่าแก่ที่จากกันไปนานๆ และราศีที่ยังมีลาภลอยต่อเนื่องกันหลายทาง")](https://www.khaosod.co.th/wpapp/uploads/2024/11/ppp-4.jpg)

**ดวงเฮงดวงปัง**  
**วันศุกร์ ที่ 22 พฤศจิกายน พ.ศ.2567**  
**โดย…บุศพันธ์**

![ดวงเฮงดวงปัง](https://www.khaosod.co.th/wpapp/uploads/2024/11/kkk-5.jpg)

**ลัคนา (ลั) ราศีเมษ**

วันนี้ท่านโชคดีได้ลาภจำนวนหนึ่งโดยไม่รู้ตัว เช่น ญาติผู้ใหญ่ที่แก่เฒ่าทำพินัยกรรมยกที่ดินหรือทรัพย์สินชิ้นใหญ่ให้ท่านเพราะเขาไม่มีทายาท ซึ่งท่านก็ทราบอยู่แล้ว และได้มาแล้วก็ไม่เกิดปัญหาอะไรใดๆ ทั้งสิ้น ดวงของท่านระยะนี้อยู่เฉยๆ ในสายตาผู้ใหญ่เอาไว้และรักษาสถานการณ์ให้เป็นปกติจะดีที่สุด

**ลัคนา (ลั) ราศีพฤษภ**

วันนี้ท่านผู้มีหน้าที่เกี่ยวแก่ตัวบทกฎหมายหรือระเบียบวิชาการใดๆ ก็ตาม ระยะนี้อาจเดินทางไกลเพื่อแก้ปัญหาหรือชำระสะสางความขัดแย้งต่างๆ ที่มีผลกระทบถึงคนหลายคน เช่น เป็นทนายต้องไปว่าความต่างจังหวัดหรือเป็นทหารเรือต้องออกไปปฏิบัติหน้าที่ไกลบ้าน อย่างไรก็ดี ท่านสุขสบายดีในระยะนี้

**ลัคนา (ลั) ราศีเมถุน**

วันนี้ท่านไม่ควรสนิทสนมกับเพศตรงข้ามอื่นๆ ที่มิใช่คนรัก และถึงแม้คู่ครองคนรักจะเอาใจดีแต่ท่านไม่ควรเอาแต่ใจมากจนเกินไปนัก จะโกรธเคืองกันเสียเปล่าๆ ระยะนี้ท่านมักจะสร้างศัตรูได้มากเป็นพิเศษโดยไม่รู้ตัว ทางที่ดีท่านควรรักษากิริยาให้อ่อนน้อมอ่อนหวานเข้าไว้และปิดวาจาไว้ก่อนจะดีที่สุด

**ลัคนา (ลั) ราศีกรกฎ**

วันนี้ท่านควรดูแลเด็กของท่านที่พาเพื่อนมาค้างในบ้าน เพราะอาจเป็นกรณีปลอมตัว แล้วกลายเป็นคดีพรากผู้เยาว์ ทำให้วุ่นวายกันไปหมด ไม่ควรนำสัตว์เลี้ยงต่างชนิดมาไว้ในบ้าน เช่น สนุขกับแมว บริวารที่กำลังเล่าเรียนจะแสดงความขยันขันแข็งเป็นพิเศษ ควรเข้าใจและเห็นใจคนรักของท่านให้มาก

**ลัคนา (ลั) ราศีสิงห์**

วันนี้ท่านพบญาติมิตรเก่าแก่ที่จากกันไปนานๆ แต่พบแล้วกลับพูดกันไม่ค่อยรู้เรื่อง เพราะเข้าใจไปกันคนละทาง หรือเป็นผู้ที่มีขนบธรรมเนียมประเพณีแตกต่างจากท่านมากๆ ถ้าท่านทำงานที่ท่านทำคั่งค้างไว้จนแล้วเสร็จจะมีรายได้เข้าเพิ่มขึ้น เช่น ภาพที่ท่านวาดค้างเอาไว้ ถ้าเสร็จสมบูรณ์จะขายได้ราคาสูงมาก

**ลัคนา (ลั) ราศีกันย์**

วันนี้ท่านได้รับมอบให้ทำกิจการงานสำคัญจากผู้ใหญ่ พวกพ้องบริวารที่ไปทำมาหากินอยู่ในถิ่นไกลจะต้องการความช่วยเหลือจากท่าน ผู้ช่วยทำงานบ้านของท่านหรือเพื่อนร่วมชายคาจะเกิดความรักกับเพื่อนบ้าน ท่านที่ยังหนุ่มสาวความรักจะมีอุปสรรคที่เกิดจากการยุแยงตะแคงรั่ว หรือเรื่องที่เป็นความเท็จ

**ลัคนา (ลั) ราศีตุล**

วันนี้ท่านได้ลาภเป็นเงินตราต่างประเทศ หรือเช็คสั่งจ่ายล่วงหน้า จะมีผู้เป็นม่ายหรือคนต่างภาษามาสนิทสนมกับท่าน และแสดงให้เห็นว่าเขาไม่ได้มีความรังเกียจใดๆ ในตัวท่านเลย มีข้าวของในบ้านแตกหักเสียหาย หรือสูญหายเพราะถูกขโมย การรักคนที่เขารักเราย่อมดีกว่ามีความสุขแบบลุ่มๆดอนๆ

**ลัคนา (ลั) ราศีพิจิก**

วันนี้ท่านมีดวงตาที่แจ่มใสหรือมีวิสัยทัศน์ที่ดีและแม่นยำ จะมองโลกตามความเป็นจริงอย่างทะลุปรุโปร่ง การทำงานด้วยความชำนาญและประสบการณ์ทางวิชาการโดยยึดถือทฤษฎีและตำราเป็นหลักจะดีกับท่านในระยะนี้ จะมีความสามารถหลากหลายหรือต้องทำงานในหลายตำแหน่งหน้าที่มากกว่าปกติ

**ลัคนา (ลั) ราศีธนู**

วันนี้ท่านไปไหนมักมีผู้ติดตามโดยเปิดเผยและเจตนาจะให้ท่านรู้ตัว ดาวพฤหัสบดี ดาวประจำราศีของท่านขณะนี้โคจรในภพวินาศ โบราณว่า “มีปากก็เปล่าเหมือนเต่าหอย เป็นผู้น้อยยาดีไม่มีขลัง” ตั้งใจทำอะไรก็ไม่ค่อยได้ดี การวิ่งเต้นแก้ไขสถานการณ์ใดๆ จะไม่เกิดผลดีอะไรทั้งสิ้น ท่านทำดีรอเวลาของท่านดีกว่า

**ลัคนา (ลั) ราศีมังกร**

วันนี้ท่านยังมีลาภลอยต่อเนื่องกันหลายทาง อาจไม่ใช่เงินทองที่จับต้องได้ แต่อาจเป็นการได้รับชัยชนะอะไรสักอย่าง ได้ของขวัญของฝากจากต่างประเทศ หรือได้ของเก่าของโบราณที่มีคุณค่าทางจิตใจ มีการติดต่อประสานงานกับหมู่คณะอื่นๆ ที่กิจการของเขาประสบความยุ่งยาก แต่งานของท่านยังเดินไปได้

**ลัคนา (ลั) ราศีกุมภ์**

วันนี้ท่านมีผู้จ่ายเงินให้ท่านเกินจำนวนโดยไม่เจตนา ซึ่งท่านอาจใช้อย่างเพลิดเพลินจนเงินหมดจึงนึกได้ว่าต้องคืนเขา หรืออาจเกิดปัญหาอื่นๆ เกี่ยวแก่การเงิน เป็นระยะที่ท่านอาจเห็นผิดเป็นชอบหรือคนไม่ดีเป็นคนดี หรือพาตัวเองไปพบกับความเดือดร้อนต่างๆ โดยไม่จำเป็น ทำอะไรควรมีสติให้มากๆ

**ลัคนา (ลั) ราศีมีน**

วันนี้ท่านที่เคยทำสัญญาเรื่องทรัพย์สินกับผู้ใดเอาไว้ จะถูกเร่งรัดให้ดำเนินการตามที่ตกลงนัดหมายเอาไว้ ซึ่งท่านอาจไม่สามารถทำตามที่สัญญาเอาไว้หรือจำต้องกระทำโดยไม่เต็มใจ ลูกน้องบริวารจะเกียจคร้านหรือทำงานไม่ได้อย่างใจ หากกำลังสรรหาบริวาร ระยะนี้จะได้บริวารที่ไม่มีคุณภาพเท่าที่ควร