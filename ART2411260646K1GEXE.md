---
layout: post
code: "ART2411260646K1GEXE"
origin_url: "https://www.khaosod.co.th/entertainment/news_9520132"
image: "https://github.com/user-attachments/assets/99b97cbf-8457-4875-b9a1-a613028b0815"
title: "สกู๊ปบันเทิง - ‘เต๋อ-เต้ย’จับคู่ร่วมภารกิจ ‘มือปราบกระทะรั่ว’สุดป่วน!"
description: "ช่อง 3 เสิร์ฟความสนุกกับละครแอ๊กชั่นคอมเมดี้อารมณ์ดีค่า..."
category: "ENTERTAINMENT"
language: "th"
date: 2024-11-26T14:16:02.599Z
---

# สกู๊ปบันเทิง - ‘เต๋อ-เต้ย’จับคู่ร่วมภารกิจ ‘มือปราบกระทะรั่ว’สุดป่วน!

[![สกู๊ปบันเทิง - ‘เต๋อ-เต้ย’จับคู่ร่วมภารกิจ ‘มือปราบกระทะรั่ว’สุดป่วน! ](https://www.khaosod.co.th/wpapp/uploads/2024/11/hhh-4.jpg "สกู๊ปบันเทิง - ‘เต๋อ-เต้ย’จับคู่ร่วมภารกิจ ‘มือปราบกระทะรั่ว’สุดป่วน! ")](https://www.khaosod.co.th/wpapp/uploads/2024/11/hhh-4.jpg)

ช่อง 3 เสิร์ฟความสนุกกับละครแอ๊กชั่นคอมเมดี้อารมณ์ดีค่าย BEC STUDIO เรื่อง **“มือปราบกระทะรั่ว”** ได้พระเอกสายฮา **‘เต๋อ’ ฉันทวิชช์ ธนะเสวี** รับบท **‘มาวิน’** มือปราบหัวร้อน ประกบคู่นางเอกอารมณ์ดี **‘เต้ย’ จรินทร์พร จุนเกียรติ** รับบท **‘ขิง’** ยูทูบเบอร์สาว

![สกู๊ปบันเทิง](https://www.khaosod.co.th/wpapp/uploads/2024/11/r05-1-696x464.jpg)

ร่วมด้วยนักแสดงมากฝีมือ อาทิ **แป้งโกะ จินตนัดดา (หมอแอน), ชาย ชาตโยดม (เฮียหมา), ครูหนุ่ย สุพร (ป้าเภา), เจี๊ยบ วัชระ (ดอน), ต๊อก ศุภกรณ์ (สารวัตรเป้ง), ยุ้ย ปัทมวรรณ (แหม่ม), นุ่น พิชชาธร (ภา), ภัทร์ ฉัตรบริรักษ์ (โด้), วิทย์ พชรพล (คิง), เป้ ทวีฤทธิ์ (สารวัตรติ๊ก), ใหม่ จิรวัฒน์ (ปึ๊ก), เอิร์ธ ธวัช (หรั่ง)** ฯลฯ ผลงานการกำกับฯ ของ **‘ฉิก’ สกล เตียเจริญ**

![สกู๊ปบันเทิง](https://www.khaosod.co.th/wpapp/uploads/2024/11/r07-2-696x464.jpg)

![สกู๊ปบันเทิง](https://www.khaosod.co.th/wpapp/uploads/2024/11/r04-1-696x392.jpg)

**“มือปราบกระทะรั่ว”** เป็นเรื่องราวของ มาวิน มือปราบหัวร้อน ถูกพักงานเพราะความบุ่มบ่าม ทำให้เอเย่นต์ค้ายารอดไปได้ มาวินยังมุ่งมั่นตามล่า โด้ เอเย่นต์คู่ปรับ จนมาพบว่าแหล่งผลิตยาเสพติดซ่อนอยู่ในชุมชนสันติสุข โดยมี เฮียหมา เป็นหัวหน้าชุมชนขาใหญ่ ซึ่งพวกมันมักรวมตัวกันที่ร้านเภาโภชนา มาวินจึงแฝงตัวเป็นเด็กเสิร์ฟในร้านเพื่อจับเฮียหมาเข้าคุก แต่มันไม่ง่าย เพราะ ขิง ยูทูบเบอร์สาว หลาน ป้าเภา เจ้าของร้าน ไม่ชอบขี้หน้าเขา ขิงคอยแกล้งไม่ให้มาวินทำภารกิจสำเร็จเพราะต้องการให้ป้าเภาปิดร้านและออกจากชุมชนที่เต็มไปด้วยอาชญากร แต่ป้าเภาผูกพันกับคนในชุมชนไม่อยากทิ้งชุมชนไป มาวินจำต้องพิสูจน์ให้ขิงเห็นว่าการหนีไม่ใช่ทางออกของปัญหา ขิงจึงตัดสินใจร่วมมือกับมาวิน เปลี่ยนย่านอาชญากรรมให้กลายเป็นย่านสตรีตฟู้ดเพื่อให้ชุมชนน่าอยู่อีกครั้ง มาวินจากมือปราบหัวร้อนจำต้องกลายเป็นมือปราบกระทะรั่ว

ADVERTISEMENT

![สกู๊ปบันเทิง](https://www.khaosod.co.th/wpapp/uploads/2024/11/r03-1-696x464.jpg)

ทั้งนี้ **‘เต๋อ ฉันทวิชช์’** เผยถึงบทบาท **‘มาวิน’** ในเรื่องว่า “มาวินเป็นตำรวจสายสืบ ผู้กองหัวร้อนมุทะลุ จริงจังกับทุกเรื่อง จนหลายครั้งทำเรื่องไม่เป็นเรื่องให้กลายเป็นเรื่องใหญ่ เป็นคนมุ่งมั่นทำหน้าที่ให้สำเร็จไม่สนว่าใครใหญ่ รักความยุติธรรม ชอบช่วยเหลือคน

ช่วงแรกๆ เขาจะหงุดหงิดกับทุกเรื่อง เพราะพบว่าในคดีหรือในสังคมที่เขาไปอยู่มีอะไรหลายอย่างที่ไม่ถูกต้องเยอะมาก แล้วเขามุ่งมั่นจะแก้ไขสิ่งนั้นด้วยวิธีที่ต้องเป็นแบบนี้แบบนั้น จนอยู่ไปๆ เริ่มเรียนรู้ว่าคนในชุมชนมีระบบของตัวเองที่ขับเคลื่อนไปด้วยความรัก ซึ่งอาจจะไม่ถูกต้องซะทีเดียว แต่สุดท้ายแล้วมันได้ผลดี หรือดีกว่าสิ่งที่มาวินทำ

![สกู๊ปบันเทิง](https://www.khaosod.co.th/wpapp/uploads/2024/11/r02-1-696x464.jpg)

สำหรับฉากแอ๊กชั่น ตอนแรกที่คุยกันเขาบอกมีบ้าง เพราะเป็นแอ๊กชั่นคอมเมดี้ ผมก็ไม่ค่อยถนัดแอ๊กชั่นนะ จะมี 4 บรรทัดนิดๆ หน่อยๆ แต่พอถ่ายจริงครึ่งวัน เดือดมาก เราต้องดูเก่ง เท่ ดูดี ต่อสู้เก่ง เป็นแอ๊กชั่นที่ซับซ้อนมากสำหรับผม และต้องอาศัยการซ้อมเยอะมาก จะมีทีมสตันต์แมนมาดีไซน์ให้ ซึ่งพอผมไปดูในมอนิเตอร์ก็โอเคดูดีนะ เท่ดี

เชื่อว่าแฟนที่ติดตามชมเรื่องนี้จะได้รับความสนุกสนาน เป็นละครที่ดูได้ทั้งครอบครัว มีสอดแทรกสาระ ปัญหาของสังคม ไม่ว่าจะเป็น ยาเสพติด ความเหลื่อมล้ำ และหลายๆ อย่าง พอดูไปเรื่อยๆ จะซึมซับและเห็นถึงการแก้ไขปัญหาเหล่านี้ได้ดีก็คือ ความรัก ความเข้าใจ และความสามัคคี ก็ฝากเรื่องนี้ด้วยนะครับ”

![สกู๊ปบันเทิง](https://www.khaosod.co.th/wpapp/uploads/2024/11/r01-1-696x464.jpg)

ด้าน **‘เต้ย จรินทร์พร’** กล่าวว่า “ในเรื่องนี้เต้ย เล่นเป็น ขิง อินฟลูเอ็นเซอร์ ยูทูบเบอร์สาว ช่างพูดช่างคุย พูดโน้มน้าวใจคนเก่ง ฉลาด ขยันหาเงิน ไม่ชอบให้ใครเอาเปรียบ และก็ไม่เอาเปรียบใคร รักครอบครัว มีความกตัญญูต่อผู้ใหญ่ เห็นอกเห็นใจผู้อื่น เป็นที่รักของคนในชุมชน

แต่ขิงก็เหมือนคนทั่วไปที่ต้องเจอกับเหตุการณ์ต่างๆ นานา แต่เขาก็ไม่ได้เป็นคนที่แข็งแรงหรือเข้มแข็งอะไรขนาดนั้น ก็มีจังหวะที่เป๋ จังหวะที่ท้อเหมือนกัน แต่เขามีคนรอบข้างที่น่ารัก มีเพื่อน ซึ่งเป็นน้องที่สนิทด้วยที่คอยให้กำลังใจ แล้วก็มีคุณย่าที่ให้กำลังใจด้วยอาหาร

![สกู๊ปบันเทิง](https://www.khaosod.co.th/wpapp/uploads/2024/11/r06-1-696x464.jpg)

คือทุกครั้งที่เราได้กินอาหารของย่า เราจะรู้สึกดีขึ้นตลอด ขิงจะเป็นตัวแทนให้คนที่ล้มอยู่ได้ลุกขึ้นมาสู้ เพราะเขารู้ว่าเขาทำไปเพื่ออะไร ก็เพื่อคุณย่า เพื่อครอบครัวเขา อยากที่จะดูแลคนทุกคนให้ได้ นี่ก็เป็นสิ่งหนึ่งที่รู้สึกว่าคนดูได้ดูแล้วน่าจะได้พลังฮึดจากขิงเยอะมากค่ะ”

**ติดตามความสนุกของละคร “มือปราบกระทะรั่ว” ได้ทุกวันพุธ-พฤหัสบดี เวลา 20.30 น. ทางช่อง 3 ดูทีวีกด 33 ดูมือถือกด 3Plus เริ่มตอนแรกพุธที่ 27 พ.ย.นี้**

