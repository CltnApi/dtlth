---
layout: post
code: "ART2411110916411PTT"
origin_url: "https://www.khaosod.co.th/breaking-news/news_9500343"
image: "https://github.com/user-attachments/assets/30e80e81-d120-4f0a-b520-cd5b2b92b0d9"
title: "เคาะแล้ว ปธ.บอร์ดแบงก์ชาติ หลังปิดห้องถกยาว 5 ชม. รอเสนอครม. ก่อนเปิดชื่อ"
description: "สถิตย์ ลิ่มพงศ์พันธุ์ แจ้งกระบวนการเลือก ประธานบอร์ดแบงก์ชาติ เสร็จสิ้นแล้ว ปัดเปิดเผยชื่อ เตรียมนำชื่อเสนอ รมว.คลัง ส่งครม.เห็ฯชอบ"
category: "HOT_NEWS"
language: "th"
date: 2024-11-11T09:21:24.885Z
---

# เคาะแล้ว ปธ.บอร์ดแบงก์ชาติ หลังปิดห้องถกยาว 5 ชม. รอเสนอครม. ก่อนเปิดชื่อ

[![เคาะแล้ว ปธ.บอร์ดแบงก์ชาติ หลังปิดห้องถกยาว 5 ชม. รอเสนอครม. ก่อนเปิดชื่อ](https://www.khaosod.co.th/wpapp/uploads/2024/11/bank-4.jpg "เคาะแล้ว ปธ.บอร์ดแบงก์ชาติ หลังปิดห้องถกยาว 5 ชม. รอเสนอครม. ก่อนเปิดชื่อ")](https://www.khaosod.co.th/wpapp/uploads/2024/11/bank-4.jpg)

**สถิตย์ ลิ่มพงศ์พันธุ์ แจ้งกระบวนการเลือก ประธานบอร์ดแบงก์ชาติ เสร็จสิ้นแล้ว ปัดเปิดเผยชื่อ เตรียมนำชื่อเสนอ รมว.คลัง ส่งครม.เห็นชอบ**

เมื่อเวลา 10.00 น. วันที่ 11 พ.ย.2567 ที่ธนาคารแห่งประเทศไทย **นายสถิตย์ ลิ่มพงศ์พันธุ์ ประธานคณะกรรมการคัดเลือกผู้ดำรงตำแหน่งประธานและกรรมการในคณะกรรมการธนาคารแห่งประเทศไทย (ธปท.) แทนบุคคลที่หมดวาระ** ได้นัดประชุมคณะกรรมการเพื่อลงคะแนน หลังจากเลื่อนการลงมติมาแล้ว 2 ครั้ง จากกระแสต่อต้านว่าจะมีฝ่ายการเมืองเข้ามาครอบงำการทำงานของ ธปท.

โดยคณะกรรมการทั้ง 7 คน จะตัดสินใจคัดเลือกจากรายชื่อที่ปลัดกระทรวงการคลังเสนอมา 1 คน และผู้ว่าการ ธปท.เสนอมา 2 คน

สำหรับตำแหน่งประธานกรรมการนั้น รายชื่อที่กระทรวงการคลังเสนอ ยังคงเป็น **นายกิตติรัตน์ ณ ระนอง อดีตรองนายกรัฐมนตรีและรมว.คลัง** ส่วนรายชื่อที่ ธปท.เสนอนั้น ได้แก่ **นายกุลิศ สมบัติศิริ อดีตปลัดกระทรวงพลังงาน และนายสุรพล นิติไกรพจน์ อดีตอธิการบดีมหาวิทยาลัยธรรมศาสตร์**

**สำหรับคณะกรรมการคัดเลือกฯ** นอกเหนือจากนายสถิตย์ มีกรรมการอีก 6 ราย ประกอบด้วย นายบุณยฤทธิ์ กัลยาณมิตร อดีตปลัดกระทรวงพาณิชย์ นายวิฑูรย์ สิมะโชคดี อดีตปลัดกระทรวงอุตสาหกรรม นายวรวิทย์ จำปีรัตน์ อดีตผู้อำนวยการสำนักงบประมาณ

นายอัชพร จารุจินดา อดีตเลขาธิการสำนักงานคณะกรรมการกฤษฎีกา นายปกรณ์ มาลากุล ณ อยุธยา อดีตเลขาธิการสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) และ นายสุทธิพล ทวีชัยการ อดีตเลขาธิการ สำนักงานคณะกรรมการกำกับและส่งเสริมการประกอบธุรกิจประกันภัย (คปภ.)

ขณะที่บริเวณด้านหน้าที่ทำการ ธปท. ก็มีกลุ่มผู้ชุมนุมจากกองทัพธรรม กลุ่ม คปท. และ ศปปส. ที่มาแสดงพลังคัดค้าน

ต่อมาเวลา 14.45 น. การประชุมได้เสร็จสิ้นลง **นายสถิตย์ ลิ่มพงศ์พันธุ์ ในฐานะประธานกรรมการคัดเลือกฯ** แจ้งว่า กระบวนการคัดเลือกประธานกรรมการและกรรมการผู้ทรงคุณวุฒิในคณะกรรมการ ธปท. ได้เสร็จสิ้นลงแล้ว และเลขานุการ จะดำเนินการตามขั้นตอนที่กฎหมายกำหนดต่อไป

โดยกรณี ประธานบอร์ด ธปท. จะนำเสนอชื่อต่อ รมว.คลัง เพื่อเสนอคณะรัฐมนตรี (ครม.) พิจารณาให้ความเห็นชอบ และเมื่อครม. เห็นชอบแล้ว ให้ทูลเกล้าฯ เพื่อทรงแต่งตั้ง ส่วนกรณีกรรมการผู้ทรงคุณวุฒิ จะนำเสนอต่อ รมว.คลังเพื่อพิจารณาแต่งตั้งต่อไป

ทั้งนี้ การประชุมดังกล่าวใช้เวลาประชุมยาวเกือบ 5 ชั่วโมง นับตั้งแต่เวลา 10.00 น. จนถึง 14.45 น.