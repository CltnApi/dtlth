---
layout: post
code: "ART2411161002QOQUKR"
origin_url: "https://www.khaosod.co.th/sports/news_9508480"
image: "https://github.com/user-attachments/assets/bf10a756-5e79-4367-a1b0-bceb4c84ef14"
title: "ฟุตซอลหญิงไทย เฉือนสาวอินโดนีเซียหืดจับ เปิดหัวชิงแชมป์อาเซียนที่ฟิลิปปินส์"
description: "ฟุตซอลหญิงไทย ต้องลุ้นเหนื่อยกว่าจะเป็นฝ่ายเฉือนชนะอินโดนีเซีย คว้าชัยนัดเปิดหัวฟุตซอลหญิงชิงแชมป์อาเซียน ที่ประเทศฟิลิปปินส์ นัดหน้าดวลเจ้าภาพ"
category: "SPORTS"
language: "th"
date: 2024-11-16T10:11:33.736Z
---

# ฟุตซอลหญิงไทย เฉือนสาวอินโดนีเซียหืดจับ เปิดหัวชิงแชมป์อาเซียนที่ฟิลิปปินส์

[![ฟุตซอลหญิงไทย เฉือนสาวอินโดนีเซียหืดจับ เปิดหัวชิงแชมป์อาเซียนที่ฟิลิปปินส์](https://www.khaosod.co.th/wpapp/uploads/2024/11/Futsal.jpg "ฟุตซอลหญิงไทย เฉือนสาวอินโดนีเซียหืดจับ เปิดหัวชิงแชมป์อาเซียนที่ฟิลิปปินส์")](https://www.khaosod.co.th/wpapp/uploads/2024/11/Futsal.jpg)

ฟุตซอลหญิงไทย ต้องลุ้นเหนื่อยกว่าจะเป็นฝ่ายเฉือนชนะอินโดนีเซีย คว้าชัยนัดเปิดหัวฟุตซอลหญิงชิงแชมป์อาเซียน ที่ประเทศฟิลิปปินส์ นัดหน้าดวลเจ้าภาพ

ฟุตซอลหญิงไทย ทีมอันดับ 6 ของโลก มีโปรแกรมลงสนามศึกฟุตซอลหญิงชิงแชมป์อาเซียน 2024 นัดแรกพบกับอินโดนีเซีย ทีมอันดับ 24 ของโลก ฟิลสปอร์ตส์ อารีนา ประเทศฟิลิปปินส์ เมื่อ 16 พ.ย. เริ่มเกมทั้งสองฝ่ายเปิดเกมเข้าใส่กันทันที และนาทีแรก แสงรวี มีขำ เปิดให้ เจนจิรา บุบผา ล้มตัวยิงไปติดเซฟประตูของอินโดนีเซีย

นาทีที่ 2 อินโดนีเซียเกือบได้ประตูจากคิกอินที่บอลขลุกขลิก ก่อนที่ ฟิตรี โรสเดียน่า ได้ยิงซ้ำแต่ยังติดเซฟ ศศิประภา สุขเสน นาทีที่ 8 ไทยได้ลุ้นอีกครั้ง จากจังหวะ แตะเข้าซ้ายแล้วยิงของ แสงรวี มีขำ แต่ยังไปติดเซฟอีก

ครึ่งหลังนาที 21 ไทยมาได้ลุ้นประตูต่อเนื่องจากคิกอิน ทั้งจาก แสงรวี มีขำ และ เจนจิรา บุบผา แต่ยังไปติดเซฟของประตูอินโดนีเซียทั้งหมด นาที 23 จากจังหวะโต้กลับ อินโดนีเซียเกือบได้ประตูเช่นกัน จากจังหวะหลุดเดี่ยวของ อัลยา อนันเดา เฮนดริตา แต่ยังไปติดเซฟของ ศศิประภา สุขเสน

หลังจากนั้นฟุตซอลไทย ยังพยายามบุกอย่างหนักแต่ยังเจาะไม่เข้า และนาที 31 ไทยต้องเหลือนักเตะ 4 คน หลัง เจนจิรา บุบผา ไปโดนใบแดง นาที 36 ฟุตซอลหญิงไทยก็มาได้ประตูออกนำจนได้จากจังหวะที่บอลชุลมุน หน้าเขตโทษ ก่อนที่ ดาริกา เพียรภายลุน จะยิงไปแฉลบแนวรับอินโดนีเซีย เปลี่ยนทางเข้าไปให้ไทยเฉือนชนะ 1-0

สำหรับโปรแกรมนัดต่อไป ฟุตซอลหญิงทีมชาติไทย จะทำศึกชิงแชมป์อาเซียน 2024 นัดที่สองพบกับฟิลิปปินส์ เจ้าภาพ ทีมอันดับ 59 ของโลก ที่ฟิลสปอร์ตส์ อารีนา วันที่ 17 พ.ย. เวลา 18.00 น. ตามเวลาประเทศไทย