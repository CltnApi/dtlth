---
layout: post
code: "ART241102094337YIH3"
origin_url: "https://www.khaosod.co.th/horoscope/news_9485440"
image: "https://github.com/user-attachments/assets/5e802978-a81c-408c-a32e-418b08151621"
title: "ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 3 – 9 พฤศจิกายน  2567)"
description: "ลัคนา (ลั) ราศีเมษในรอบสัปดาห์นี้ ท่านมีรายได้และรายจ่ายเพิ่มขึ้น อันเป็นเรื่องที่ท่านไม่เต็มใจและไม่มีความสุขนัก อาจมีข้าวของเสียหายชำรุด"
category: "HOROSCOPE"
language: "th"
date: 2024-11-02T09:49:04.747Z
---

# ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 3 – 9 พฤศจิกายน  2567)

[![ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 3 – 9 พฤศจิกายน  2567)](https://www.khaosod.co.th/wpapp/uploads/2024/11/kkk.jpg "ดวงรอบสัปดาห์ - แนวโน้มความน่าจะเป็นในรอบสัปดาห์ (ระหว่างวันที่ 3 – 9 พฤศจิกายน  2567)")](https://www.khaosod.co.th/wpapp/uploads/2024/11/kkk.jpg)

**แนวโน้มความน่าจะเป็นในรอบสัปดาห์**  
**(ระหว่างวันที่ 3 – 9 พฤศจิกายน 2567)**

**ลัคนา (ลั) ราศีเมษ**

ในรอบสัปดาห์นี้ ท่านมีรายได้และรายจ่ายเพิ่มขึ้น อันเป็นเรื่องที่ท่านไม่เต็มใจและไม่มีความสุขนัก อาจมีข้าวของเสียหายชำรุด หรืออาจเป็นเรื่องที่บริวารหนีหน้าลาออกจนท่านต้องเสียเงินไปจ้างผู้อื่นมาช่วยงานเป็นพิเศษ พระเกตุย้ายเข้ามาอยู่ในเรือนมรณะของท่านและจะอยู่ไปจนถึงต้นเดือนธันวาคม ในระหว่างนี้ท่านอาจทำของเก่าของโบราณหรือเครื่องรางของขลังชำรุดเสียหาย หรือหากไปยุ่งเกี่ยวกับเรื่องราวหรือวัสดุอุปกรณ์ล้ำสมัยต่างๆ ที่ไม่ชำนาญ ท่านก็อาจเสียทรัพย์ไปโดยเปล่าประโยชน์ หรืออย่างน้อยก็มีความสับสนหงุดหงิดกับเรื่องเล็กๆ น้อยๆ อย่างมาก กับคู่ครองคนรักหรือหุ้นส่วนก็ควรระวังให้ดี

**ลัคนา (ลั) ราศีพฤษภ**

ในรอบสัปดาห์นี้ ท่านได้รับผลกระทบจากปฏิกิริยาเป็นปฏิปักษ์ของญาติพี่น้อง หรือระหองระแหงทะเลาะกันบ่อยๆ ส่วนมากเป็นเรื่องของศักดิ์ศรีหรืออีโก้ต่างๆ ที่ไม่ลงตัว ไม่ควรเกี่ยวข้องใดๆ กับหน่วยงานราชการหรือข้าราชการ โดยเฉพาะข้าราชการชั้นผู้ใหญ่ ไม่ควรอาศัยไหว้วานลุง อา หรือญาติผู้ใหญ่ที่เป็นชายทำงานให้ตนเอง หรือแม้กระทั่งอาศัยพาหนะของพวกเขาไปทำธุระต่างๆ เพื่อนฝูงวิวาทขัดแย้งกัน ท่านไม่ควรเข้าไปยุ่งเกี่ยวอะไรใดๆ ทั้งสิ้น เพราะท่านจะเป็นฝ่ายยุ่งยากใจเสียเองในอนาคต ท่านที่ยังไม่มีคู่ครองจะเสน่ห์แรงต่อเพศตรงข้าม หรือหากท่านกำลังมองหาหุ้นส่วนในระยะนี้ก็จะมีมาให้เลือกหลายราย

**ลัคนา (ลั) ราศีมิถุน**

ในรอบสัปดาห์นี้ ท่านกับหุ้นส่วนคู่สัญญาหรือคู่ครองคนรักจะเกิดแตกร้าวกันโดยไม่มีเหตุผล ท่านควรระวังคำพูดคำจาและการสื่อสารของท่านให้มาก ไม่ว่าจะสื่อสารด้วยวาจาหรือโซเชี่ยลมีเดียก็ตาม รวมทั้งอาจเกิดปากเสียงกับผู้อื่นในเรื่องมิตรภาพและความสัมพันธ์ในครอบครัวอีกด้วย ไม่ควรก่อหนี้สินหรือขอความช่วยเหลือจากญาติพี่น้องในทางการเงิน เพื่อนฝูงที่อ่อนกว่าหรือเด็กๆ ในปกครองจะวิวาททำร้ายกันจนมีผลกระทบมาถึงชื่อเสียงเครดิตของท่าน ซึ่งป้องกันได้โดยไม่ให้เขาเที่ยวกลางคืน ไม่ควรใช้เงินมือเติบหรือใจใหญ่ซื้อข้าวของโดยเอาเงินในอนาคตมาใช้ ระยะนี้ควรระมัดระวังปากกับคนรักให้มากๆ

**ลัคนา (ลั) ราศีกรกฎ**

ในรอบสัปดาห์นี้ ท่านทำอะไรมักคำนึงถึงชื่อเสียงเครดิตเป็นพิเศษ ถ้าทำงานกับเกษตรกรหรือทำงานที่เกี่ยวกับอสังหาริมทรัพย์อาจไม่เจริญก้าวหน้าเท่าที่ควร แม้ทำงานราชการก็ยังไม่ควรคาดหวังการเลื่อนขั้นเลื่อนตำแหน่งในระยะนี้ให้มากนัก ความเจริญก้าวหน้าในหน้าที่การงานอาจลดน้อยถอยลงบ้าง แต่บริวารจะมีส่วนให้ท่านมีชื่อเสียงเป็นที่โจษจันในทางที่กว้างขวางมากขึ้น ท่านที่อยู่ในวัยศึกษาเล่าเรียนจะสนใจศึกษาและคิดถึงความก้าวหน้าของตนเองมากขึ้น จะได้รับความช่วยเหลือจากผู้ใหญ่หรือผู้มีอิทธิพลในทางการงานของท่าน อย่างไรก็ตาม คู่ครองคนรักของท่านอาจไม่ตอบสนองความต้องการเท่าที่ควร

**ลัคนา (ลั) ราศีสิงห์**

ในรอบสัปดาห์นี้ ท่านที่มีอาการเจ็บไข้เล็กๆ น้อยๆ หรือแพ้สิ่งต่างๆ รวมทั้งการเป็นลมพิษ เรื่องเหล่านี้จะทุเลาและหายไปในไม่ช้า ญาติพี่น้องที่เบียดเบียนท่านโดยไม่รู้จักกาลเทศะ เช่น คอยดักขอเงินท่านเป็นประจำ คนพวกนี้วันนึงจะหายไปเองโดยท่านไม่ต้องทำอะไร หรือต่อว่าใครใดๆ ทั้งสิ้น สัตว์เลี้ยงหรือบริวารอาจเจ็บป่วยเล็กน้อยให้ท่านต้องดูแลเอาใจใส่เป็นพิเศษ บุตรหลานอาจไม่ตั้งใจศึกษาเล่าเรียนเท่าที่ควร แต่ศัตรูที่ห่างหายไปนานจะกลับมาและพยายามเผชิญหน้ากับท่าน ซึ่งพวกเขามักก้าวร้าวห้าวหาญอย่างที่ท่านนึกไม่ถึง ระยะนี้ท่านมีเกณฑ์จะต้องห่างบ้านห่างเรือนหรือต้องไปค้างอ้างแรมเสียที่อื่น

**ลัคนา (ลั) ราศีกันย์**

ในรอบสัปดาห์นี้ ท่านไม่ควรทอดทิ้งบริวารหรืออสังหาริมทรัพย์ให้อยู่ในความดูแลของผู้อื่นโดยไม่จำเป็น การดูแลเด็กเล็กหรือบุคคลอายุน้อยไม่สะดวกกับการใช้ชีวิตประจำวันของท่าน ท่านกับบริวารในปกครองจะเกิดเข้าใจผิดกันและกัน ไม่ควรเดินเร็วหรือวิ่งในที่ลื่นชื้นแฉะ เพราะอาจหกล้มบาดเจ็บได้ รวมทั้งการขึ้นลงบันไดหรือปีนป่ายต้นไม้สูงๆ ด้วย ท่านกับคู่หมั้นคู่สมรสอาจมีทัศนะไม่ตรงกัน แต่ท่านจะมีเพื่อนมากหรือมีการสมาคมเพื่อมิตรภาพใหม่เพิ่มมากขึ้นอย่างมาก บางท่านอาจได้พบเพื่อนเก่าและได้เพื่อนใหม่เป็นชาวต่างชาติต่างภาษาในเวลาเดียวกัน กับคู่ครองคนรักอาจมีปากเสียงกับบ้าง แต่ไม่รุนแรง

**ลัคนา (ลั) ราศีตุล**

ในรอบสัปดาห์นี้ ท่านจะมีความสุขสบายมากขึ้นกว่าเดือนที่แล้วมา ภาระหน้าที่ที่รับไว้จะมีผู้มาช่วยแบ่งเบาภาระท่านไปได้อย่างน่าอัศจรรย์ มีการเดินทางไกลที่ท่านจะได้ลาภ หรือมีการไปทำมากินต่างถิ่นต่างจังหวัด ซึ่งอาจจะต้องเหนื่อยยากกับสภาพอากาศหรือสภาพแวดล้อมที่ท่านไม่สามารถควบคุมได้สักหน่อย ควรระวังอุบัติเหตุที่อาจเกิดขึ้นในขณะปฏิบัติงาน ไปไหนมาไหนท่านควรต้องสำรวมกิริยามากสักหน่อย เพราะท่านอาจไปสะดุดอารมณ์นักเลงท้องถิ่นหรือจิ๊กโก๋ในละแวกนั้นก็เป็นได้ ระยะนี้ท่านทำอะไรก็ตามมักไม่ค่อยสุขุมรอบคอบมากนัก แต่คู่ครองคนรักจะช่วยเป็นมือเป็นเท้าให้ท่านได้อย่างดีทีเดียว

**ลัคนา (ลั) ราศีพิจิก**

ในรอบสัปดาห์นี้ ท่านจะมีเรื่องเสียทรัพย์เล็กๆ น้อยๆ หรือเสียการเสียงานแบบที่ไม่ควรจะเสีย การเอาตำแหน่งหน้าที่ไปเสี่ยงกับอะไรที่ไม่สมควรจะเป็นภัยแก่ท่าน หรือเป็นภัยแก่ตำแหน่งหน้าที่การงานของท่านในอนาคต อย่างไรก็ดี ระยะนี้ท่านอาจต้องสวมหมวกหลายใบ อาจต้องทำหน้าที่หลายอย่างหลายแบบในเวลาเดียวกัน การแข่งขันใดๆ ก็ตามท่านมักจะได้เปรียบคู่แข่งขัน แต่อาจไม่ได้รับการยกย่องเชิดชูจากสังคมมากนัก ถ้าท่านทำงานในองค์กรขนาดใหญ่ ท่านอาจได้ทำงานกับผู้ใหญ่ระดับผู้บริหารขั้นสูง ควรระวังบริวารจะเกกมะเหรกเกเรและทำเรื่องเดือดร้อนเสียหายให้ท่านต้องปวดหัวและตามไปแก้ไขเสมอ

**ลัคนา (ลั) ราศีธนู**

ในรอบสัปดาห์นี้ ท่านอาจเจ็บป่วยเล็กน้อย หรือโรคเก่าเรื้อรังกำเริบ การดำเนินชีวิตประจำวันตามปกติของท่านจะมีเรื่องติดๆ ขัดๆ อยู่เสมอ จะมีผู้เข้ามายุ่งเกี่ยวกับการงานของท่านที่ทำอยู่ประจำจนแผนงานที่ท่านวางไว้เสียหาย หรือเสียอำนาจการปกครองไป บริวารของท่านมักเกียจคร้านหรือรักสบาย บริวารบางคนอาจลาป่วยหรือลากลับบ้านแล้วเขาไม่กลับมาอีกเลย ไม่ควรรับเป็นตัวกลางระงับข้อพิพาทให้กับใครใดๆ ทั้งสิ้น เพราะท่านจะทำให้เรื่องยุ่งยากมากขึ้นไปอีก การค้าขายแบบขายปลีกไม่ค่อยได้กำไรเท่าที่ควร ระยะนี้ท่านไม่มีโชคกับการต่างประเทศหรือการเจรจาต่อรองใดๆ ระวังคนรักจะทำให้เดือดร้อน

**ลัคนา (ลั) ราศีมังกร**

ในรอบสัปดาห์นี้ ท่านจะกระฉับกระเฉงขยันทำงานทำการมากขึ้นกว่าแต่ก่อน รู้สึกร่างกายแข็งแรงกระปรี้กระเปร่า ทำอะไรรวดเร็วว่องไว อาจได้ลาภจากการไปโน่นมานี่หรือทำโน่นทำนี่หลายอย่างพร้อมๆ กัน มีเกณฑ์ได้ลาภจากหลายทางมากบ้างน้อยบ้าง แต่เมื่อนำมารวมกันแล้วก็ก้อนใหญ่ทีเดียว เรื่องยุ่งยากรำคาญใจเกี่ยวกับลาภผลประโยชน์จะหมดไปอย่างไม่น่าเชื่อ ระยะนี้ท่านไม่จำเป็นต้องต่อสู้ดิ้นรนหรือใช้ความอุตสาหะอดทนใดๆ มากนัก อาจได้บ้านเรือนที่ดินใหม่ๆ หรือได้เพิ่มเติมจากที่มีอยู่แล้ว เพื่อนฝูงขัดแย้งหรือทะเลาะวิวาทกัน ท่านไม่ควรเข้าไปห้ามปราม บริวารอาจเฉื่อยแฉะหรือล่าช้ากว่าที่ท่านคาดหวัง

**ลัคนา (ลั) ราศีกุมภ์**

ในรอบสัปดาห์นี้ ท่านอาจได้เริ่มทำงานกับโครงการใหม่ๆ ที่มีงานมากขึ้น หรือมีการขยายวงงานให้กว้างขวางยิ่งขึ้น จะทำงานเกี่ยวกับการติดต่อสื่อสาร หรือการประชาสัมพันธ์มากขึ้น ผู้ที่มีอาชีพนายหน้าหรือตัวกลางนำขายสินค้าไปขายปลีกจะได้กำไรดี การแก้ไขงานเฉพาะหน้าหรือรับผิดชอบหน้างานท่านจะทำได้ดีทีเดียว แต่ท่านไม่ควรหักโหมทำงานหนักจนลืมรักษาสุขภาพ เพราะระยะนี้ท่านเลือดลมเดินไม่เป็นปกติ ไม่ควรอยู่ในสิ่งแวดล้อมหรือสถานที่ที่ไม่เหมาะสมกับสุขภาพของท่าน หากท่านยังอายุน้อยก็อาจเกียจคร้านการงานหรือการศึกษามากกว่าปกติ ควรระมัดระวังเรื่องความขัดแย้งระหว่างเพื่อนใหม่ให้มากๆ

**ลัคนา (ลั) ราศีมีน**

ในรอบสัปดาห์นี้ ท่านได้รับผลกระทบจากการต่อสู้แย่งชิงกับศัตรูคู่อาฆาตพอสมควร แต่ศัตรูของท่านกลับทำอะไรท่านไม่ได้เอาเสียเลย บริวารหรือผู้ที่อยู่ในความดูแลของท่านแข็งแรงดี แม้เจ็บป่วยก็หายได้โดยเร็ว เพื่อนร่วมงานจะมาขอเรี่ยไรเงินเพื่อกิจกรรมส่วนรวมบางอย่าง ซึ่งไม่ว่าท่านจะให้มากหรือให้น้อยก็ตาม ท่านก็จะเสียมากกว่าที่ควรจะเสียอยู่ดี จะมีผู้ที่เอาเปรียบทรัพย์ของท่านด้วยวิธีต่างๆ รวมทั้งขอยืมข้าวสารอาหารแห้งต่างๆ ของท่านเสมอ พวกนี้จะยังอยู่กับท่านไปอีกจนถึงกลางปีหน้า แล้วพวกเขาจะจากไปตามวิถีทางของเขาเอง แต่ท่านควรคิดเสียว่า เสียเล็กๆ น้อยๆ เป็นการฟาดเคราะห์ดีกว่าเสียก้อนใหญ่