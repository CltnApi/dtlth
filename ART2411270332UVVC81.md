---
layout: post
code: "ART2411270332UVVC81"
origin_url: "https://www.khaosod.co.th/breaking-news/news_9522901"
image: "https://github.com/user-attachments/assets/c5adc76e-05a9-4f57-a105-63b30b9aa430"
title: "เจ๊หนิง-สามี โผล่มอบตัวแล้ว หลังถูก เมียบิ๊กโจ๊ก ฟ้องกลับ อ้างถูกคุกคาม"
description: "เจ๊หนิง-สามี โผล่มอบตัวแล้ว หลังถูก เมียบิ๊กโจ๊ก ฟ้องกลับข้อหาแจ้งความเท็จ เผย ถูกคุกคาม ติดตามตัว จนรู้สึกไม่ปลอดภัยในชีวิต"
category: "HOT_NEWS"
language: "th"
date: 2024-11-27T03:45:58.632Z
---

# เจ๊หนิง-สามี โผล่มอบตัวแล้ว หลังถูก เมียบิ๊กโจ๊ก ฟ้องกลับ อ้างถูกคุกคาม

[![เจ๊หนิง-สามี โผล่มอบตัวแล้ว หลังถูก เมียบิ๊กโจ๊ก ฟ้องกลับ อ้างถูกคุกคาม](https://www.khaosod.co.th/wpapp/uploads/2024/11/Je-Ning.jpg "เจ๊หนิง-สามี โผล่มอบตัวแล้ว หลังถูก เมียบิ๊กโจ๊ก ฟ้องกลับ อ้างถูกคุกคาม")](https://www.khaosod.co.th/wpapp/uploads/2024/11/Je-Ning.jpg)

**เจ๊หนิง-สามี โผล่มอบตัวแล้ว หลังถูก เมียบิ๊กโจ๊ก ฟ้องกลับข้อหาแจ้งความเท็จ เผย ถูกคุกคาม ติดตามตัว จนรู้สึกไม่ปลอดภัยในชีวิต**

เมื่อเวลา 08.00 น. วันที่ 27 พ.ย.2567 ที่ สน.พระโขนง น.ส.ธณัฏฐา หรือ เจ๊หนิง (ขอสงวนนามสกุล) อดีตอาจารย์พิเศษ โรงเรียนนายร้อยตำรวจสามพราน และ นายกัณตเมศ (ขอสงวนนามสกุล) ที่ปรึกษาทางกฎหมาย เดินทางเข้าพบ พ.ต.อ.ชัยวัฒน์ ประดับไทย ผกก.สน.พระโขนง และพนักงานสอบสวน

เพื่อรับทราบข้อกล่าวหาตามหมายศาลอาญากรุงเทพใต้ ในข้อหาร่วมกันแจ้งข้อความอันเป็นเท็จเกี่ยวกับความผิดอาญาแก่พนักงานสอบสวนเพื่อจะแกล้งให้บุคคลต้องรับโทษหรือรับโทษหนักขึ้น

เจ๊หนิง-สามี โผล่มอบตัวแล้ว หลังถูก เมียบิ๊กโจ๊ก ฟ้องกลับข้อหาแจ้งความเท็จ เผย ถูกคุกคาม ติดตามตัว จนรู้สึกไม่ปลอดภัยในชีวิต

น.ส.ธณัฏฐา กล่าวว่า ได้รับหมายจับส่งไปยังภูมิลำเนาพร้อมกับ พ.ต.อ.ภีมพจน์ (ขอสงวนนามสกุล) สามี เพียง 2 คน ส่วนหลานชายที่มีกระแสข่าวว่าถูกออกหมายจับด้วยนั้น ยืนยันว่าขณะนี้ หลานชายยังไม่ได้รับหมายจับตามที่ปรากฏเป็นข่าว

น.ส.ธณัฏฐา กล่าวต่อว่า ซึ่งการออกหมายจับครั้งนี้ ตนถูกกลั่นแกล้ง โดยที่ผ่านมายังไม่ทราบเหตุผลว่า ทำไมจึงถูกออกหมายจับ ทั้งที่คดีนี้แรกเริ่มตนเป็นผู้เสียหาย ถูกคู่กรณีลักทรัพย์เงินสดจำนวน 600,000 บาท ทองรูปพรรณและทองแท่งรวม 120 บาท ไปจากคอนโดมิเนียมย่าน สุขุมวิท พร้อมยืนยันว่ามีหลานชายอยู่ในที่เกิดเหตุ และเห็นเหตุการณ์ทุกอย่างที่เกิดขึ้น

[![](https://www.khaosod.co.th/wpapp/uploads/2024/11/27-หนิง3.jpg)](https://www.khaosod.co.th/wpapp/uploads/2024/11/27-หนิง3.jpg)

น.ส.ธณัฏฐา กล่าวอีกว่า ส่วนที่ตำรวจมีพยานหลักฐานว่าหลานชายไม่ได้อยู่ในที่เกิดเหตุ ซึ่งเกิดจากการตรวจสอบสัญญาณโทรศัพท์ มองว่าเป็นการละเมิดสิทธิ์หรือไม่ โดยการมารับทราบข้อกล่าวหาก็จะมาสอบถามว่าใช้เหตุผลนี้ในการขออนุมัติศาลออกหมายจับหรือไม่

น.ส.ธณัฏฐา กล่าวด้วยว่า ส่วนกรณีที่ตนแจ้งว่าทองคำหาย แต่กลับไม่ได้มอบใบเซอร์ทองให้กับพนักงานสอบสวน เพื่อยืนยันจำนวนของกลางที่หายไป เนื่องจากต้องการยื่นเป็นหลักฐานในการต่อสู้คดีในชั้นศาล

[![](https://www.khaosod.co.th/wpapp/uploads/2024/11/27-หนิง2.jpg)](https://www.khaosod.co.th/wpapp/uploads/2024/11/27-หนิง2.jpg)

น.ส.ธณัฏฐา กล่าวว่า ทั้งนี้ หลังจากมีคดีความกับคู่กรณี ตนถูกคุกคามมาโดยตลอด ลักษณะการถูกติดตามตัว จนทำให้รู้สึกไม่ปลอดภัยในชีวิตประจำวัน วันนี้จึงต้องแอบมารับทราบข้อกล่าวหา

เจ๊หนิง กล่าวต่อว่า ที่ผ่านมา ตนไม่เคยมีความขัดแย้งกับผกก.สน.พระโขนง เพราะไม่เคยพูดคุยกัน ซึ่งก็ให้ความเป็นธรรมกับทั้งสองฝ่ายมาโดยตลอด แต่ที่มีปัญหาคือร้อยเวรเจ้าของคดี เนื่องจากรู้สึกว่าไม่ได้รับความเป็นธรรมในคดีนี้

น.ส.ธณัฏฐา กล่าวอีกว่า ส่วน พ.ต.อ.ภีมพจน์ สามี ได้เข้าพบพนักงานสอบสวน สน.พระโขนง ไปก่อนหน้านี้ ตั้งแต่ช่วงเช้าที่ผ่านมา ซึ่งขณะนี้ทางสามีถูกตั้งคณะกรรมการสอบสวนข้อเท็จจริง และถูกพักงาน ไม่ให้สอนที่โรงเรียนนายร้อยตำรวจ

ด้าน นายกัณตเมศ เปิดเผยว่า วันนี้ได้เตรียมหลักทรัพย์มายื่นประกันในชั้นสอบสวน คนละ 1 แสนบาท ซึ่งคาดว่าพนักงานสอบสวนจะพิจารณาให้ประกันตัว