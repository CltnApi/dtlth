---
layout: post
code: "ART2411200216F7P1Y5"
origin_url: "https://www.khaosod.co.th/breaking-news/news_9513148"
image: "https://github.com/user-attachments/assets/d8c0bc02-5691-40f8-8d58-02a9763ea423"
title: "เปิดหลักเกณฑ์-เงื่อนไข แจกเงินดิจิทัล 10,000 บาท เฟส 2 อายุ60ปีขึ้นไป"
description: "เปิดหลักเกณฑ์-เงื่อนไข แจกเงินดิจิทัล 10,000 บาท เฟส 2 อายุ 60 ปีขึ้นไป 4 ล้านราย เช็กคุณสมบัติที่นี่ แจกเงินสดเหมือนเดิม เตรียมรับเงินช่วงไหน"
category: "HOT_NEWS"
language: "th"
date: 2024-11-20T02:21:01.342Z
---

# เปิดหลักเกณฑ์-เงื่อนไข แจกเงินดิจิทัล 10,000 บาท เฟส 2 อายุ60ปีขึ้นไป

[![เปิดหลักเกณฑ์-เงื่อนไข แจกเงินดิจิทัล 10,000 บาท เฟส 2 อายุ60ปีขึ้นไป](https://www.khaosod.co.th/wpapp/uploads/2024/11/Give-away-10000-baht.jpg "เปิดหลักเกณฑ์-เงื่อนไข แจกเงินดิจิทัล 10,000 บาท เฟส 2 อายุ60ปีขึ้นไป")](https://www.khaosod.co.th/wpapp/uploads/2024/11/Give-away-10000-baht.jpg)

**เปิดหลักเกณฑ์-เงื่อนไข แจกเงินดิจิทัล 10,000 บาท เฟส 2 อายุ 60 ปีขึ้นไป 4 ล้านราย เช็กคุณสมบัติที่นี่ แจกเงินสดเหมือนเดิม เตรียมรับเงินช่วงไหน**

วันที่ 20 พ.ย.2567 ผู้สื่อข่าวรายงานว่า ภายหลังประชุมคณะกรรมการนโยบายกระตุ้นเศรษฐกิจ 1/2567 ที่มี น.ส.แพทองธาร ชินวัตร นายกรัฐมนตรี เป็นประธาน เมื่อวันที่ 19 พ.ย.ที่ผ่านมา หลังมีมติเห็นชอบมาตรการแจกเงิน 10,000 บาท เฟส 2 ให้กับกลุ่มผู้สูงอายุที่มีอายุ 60 ปีขึ้นไป รวม 4 ล้านคน ใช้งบประมาณ 40,000 ล้านบาท

นายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง กล่าวว่า การเติมเงิน 10,000 บาท เฟส 2 เราดูกลุ่มคนที่เราคิดว่ามีความจำเป็น คือ กลุ่มที่มีอายุ 60 ปีขึ้นไป ซึ่งมีจำนวน 3-4 ล้านคน สามารถทำได้ทันที

สำหรับกลุ่มคนที่เหลือจะดูความพร้อมของระบบ ซึ่งประมาณเดือนเม.ย.-มิ.ย.ปีหน้า จะเป็นช่วงที่จะมีการทบทวนและดูว่าจะมีการทำต่อไปหรือไม่ คณะกรรมการจึงมอบกระทรวงการคลังไปดำเนินการเติมเงิน 10,000 บาทให้กับผู้สูงอายุ 60 ปีขึ้นไป

นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง กล่าวว่า ไม่เกินช่วงตรุษจีน ปี 2568 สามารถเติมเงินสำหรับกลุ่มผู้สูงอายุเกิน 60 ได้ โดยเป็นผู้สูงอายุที่เป็นกลุ่มเปราะบางเช่นกัน ไม่ใช่ว่าผู้สูงอายุทุกคนจะได้ แต่ต้องเป็นผู้สูงอายุที่ลงทะเบียนผ่านแอปพลิเคชัน “ทางรัฐ” มีการตรวจสอบสิทธิครบถ้วน และไม่ใช่กลุ่มที่ได้เงิน 10,000 บาทในเฟสแรกไปแล้ว

เป็นกลุ่มผู้สูงอายุที่ค่อนข้างลำบาก เพราะมีรายได้ไม่เกิน 70,000 บาท และมีเงินในบัญชีธนาคารไม่เกิน 500,000 บาทตามที่กำหนดไว้ จึงอยู่ในกลุ่มที่เหมาะสม โดยโอนเงินสดเหมือนเดิม เรากำหนดกรอบวงเงินไว้ 4 ล้านราย ใช้งบประมาณ 40,000 ล้านบาท

ส่วนกลุ่มผู้ที่ลงทะเบียนผ่านแอปพลิเคชัน “ทางรัฐ” ที่ไม่ใช่กลุ่ม 60 ปีนั้น เราต้องการความมั่นคงปลอดภัยของระบบ อาจมีการทำ Sandbox เพื่อตรวจสอบระบบให้มั่นใจ และดูกรอบเวลาคือไตรมาสที่ 2 ของปีหน้า

สำหรับการลงทะเบียนกลุ่มไม่มีสมาร์ทโฟนนั้น รมช.คลัง ยอมรับว่า รัฐบาลจะเปิดให้คนกลุ่มนี้เข้ามาลงทะเบียนร่วมโครงการได้ในเร็ว ๆ นี้

ตัดสิทธิคนที่ได้รับเงินเฟสแรกไปแล้ว