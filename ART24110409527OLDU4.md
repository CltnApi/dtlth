---
layout: post
code: "ART24110409527OLDU4"
origin_url: "https://www.khaosod.co.th/sports/news_9489822"
image: "https://github.com/user-attachments/assets/c579099e-d19a-4059-8257-757eeec2cf63"
title: "กอล์ฟเยาวชนไทย กวาด 8 แชมป์ “สิงห์ ไทยแลนด์ จูเนียร์ เวิลด์ 2024”"
description: "การแข่งขันกอล์ฟเยาวชนนานาชาติรายการ “สิงห์ ไทยแลนด์ จูเ..."
category: "SPORTS"
language: "th"
date: 2024-11-04T09:57:26.747Z
---

# กอล์ฟเยาวชนไทย กวาด 8 แชมป์ “สิงห์ ไทยแลนด์ จูเนียร์ เวิลด์ 2024”

[![กอล์ฟเยาวชนไทย กวาด 8 แชมป์ “สิงห์ ไทยแลนด์ จูเนียร์ เวิลด์ 2024”](https://www.khaosod.co.th/wpapp/uploads/2024/11/rteer.jpg "กอล์ฟเยาวชนไทย กวาด 8 แชมป์ “สิงห์ ไทยแลนด์ จูเนียร์ เวิลด์ 2024”")](https://www.khaosod.co.th/wpapp/uploads/2024/11/rteer.jpg)

การแข่งขันกอล์ฟเยาวชนนานาชาติรายการ “สิงห์ ไทยแลนด์ จูเนียร์ เวิลด์ กอล์ฟ แชมเปียนชิพ 2024” จัดเป็นครั้งที่ 15 ที่สนามกอล์ฟหลวงหัวหิน พาร์ 72 อ.หัวหิน จ.ประจวบคีรีขันธ์ ระหว่างวันที่ 31 ต.ค.-3 พ.ย.67 จัดโดย สมาคมกีฬากอล์ฟแห่งประเทศไทยฯ ได้รับการสนับสนุนจาก สิงห์ คอร์เปอเรชั่น รายการนี้มี 18 ชาติเข้าร่วมแข่งขัน

การแข่งขันวันสุดท้าย ยังมีชิงชัยคลาสเอ (อายุ 15-17 ปี) และ คลาสบี (อายุ 13-14 ปี) ปรากฏว่า วิรดา ถวิลสังข์ คว้าแชมป์ใหญ่ โอเวอร์ออลคลาส เอ-บี มาครอง โดยคลาสบี หญิง วิรดา ตีวันสุดท้ายเก็บอีก 1 อันเดอร์ สกอร์รวม 6 อันเดอร์พาร์ 282 คว้าแชมป์ของคลาสนี้ และเป็นสกอร์ดีสุดคลาสเอ-บี ขณะเดียวกันในคลาสบี “ภูฟ้า” ภิญญาพัชญ์ กมลบวร ที่จบด้วยสกอร์ 4 โอเวอร์พาร์ 292 อยู่ที่ 2 ได้ขยับมาคว้าถ้วยแชมป์ของคลาสด้วย

คลาสบี ชาย “เก้า” เสฏฐวุฒิ เคนานัน แม้จะส่งท้าย 3 โอเวอร์ แต่สกอร์รวม 1 โอเวอร์พาร์ 289 ดีพอจะคว้าแชมป์สบายๆ โดยอันดับ 2 ก็นักกอล์ฟไทย”ไตตั้น” เจษฎา ช่วงประยูร รวม 9 โอเวอร์พาร์ 297

ขณะที่ คลาสเอ ชาย “เมกะ” นิธิศพงศ์ ศรีฉัตรพิรุฬห์ คว้าแชมป์ สกอร์รวม 4 โอเวอร์พาร์ 292 เอาชนะอันดับ 2 ซามูเอล ตัน จากสิงคโปร์ ที่จบด้วย 8 โอเวอร์พาร์ 296

คลาสเอ หญิง ชุค อัน เล จากเวียดนาม ได้แชมป์ด้วยสกอร์รวม 9 โอเวอร์พาร์ 297 ส่วนของไทยดีสุด มาริษา โตใจ สกอร์รวม 18 โอเวอร์พาร์ 306 อยู่ที่ 4

ประเภททีม ไทยดับเบิ้ลแชมป์ ทั้งทีมชาย ทีมหญิง โดยประเภททีมชาย เสฏฐวุฒิ เคนานัน(คลาสบี) กับ ใจเด็ด พรหมสาขา ณ สกลนคร (คลาสเอ) วันสุดท้าย 6 โอเวอร์ รวม 18 โอเวอร์ อันดับ 2 ทีมสิงคโปร์ ซามูเอล ตัน กับ เรเยส ฮาลิม 24 โอเวอร์

ขณะที่ทีมหญิง วิรดา ถวิลสังข์(คลาสบี) กับ มาริษา โตใจ(คลาสเอ) ก็คว้าแชมป์ ด้วยสกอร์ 12 โอเวอร์ อันดับ 2 ทีมเวียดนามชุค อัน เล กับ เวียด งา ฮาน ที่มี 27 โอเวอร์

สรุปแล้ว จบวันสุดท้าย ทีมไทยคว้ามาอีก 6 แชมป์ คือ โอเวอร์ออลคลาสเอ-บี วิรดา ถวิลสังข์, คลาสเอ ชาย นิธิศพงศ์ ศรีฉัตรพิรุฬห์, คลาสบี ชาย เสฏฐวุฒิ เคนานัน, คลาสบี หญิง วิรดา ถวิลสังข์, ทีมชาย เสฏฐวุฒิ เคนานัน กับ ใจเด็ด พรหมสาขา ณ สกลนคร, ทีมหญิง วิรดา ถวิลสังข์ กับ มาริษา โตใจ

เมื่อรวมกับแชมป์ คลาสซี หญิง กิรณา บัตรพรรธนะ และคลาสดี หญิง ภษมน มีสวัสดิ์ ทำให้นักกีฬาไทย คว้ามาทั้งหมด 8 แชมป์ จากการแข่งขันปีนี้