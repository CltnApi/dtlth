---
layout: post
code: "ART2411260824XYAN1H"
origin_url: "https://www.khaosod.co.th/breaking-news/news_9521921"
image: "https://github.com/user-attachments/assets/a333de5a-0101-4903-b0c2-356eb9fb3c6c"
title: "สืบ7เดือน ดับฝัน ป้าติ๋ม แม่บ้าน หมดสิทธิ์รับมรดก 100ล้าน หญิงฝรั่งเศส"
description: "สืบมา 7 เดือน ดับฝัน ป้าติ๋ม แม่บ้าน หมดสิทธิ์รับมรดก 100 ล้าน หญิงฝรั่งเศส หลังตำรวจหอบหลักฐานเรียก 2 บริษัทแหม่-คนไทยนอมินี"
category: "HOT_NEWS"
language: "th"
date: 2024-11-26T16:31:06.458Z
---

# สืบ7เดือน ดับฝัน ป้าติ๋ม แม่บ้าน หมดสิทธิ์รับมรดก 100ล้าน หญิงฝรั่งเศส

[![สืบ7เดือน ดับฝัน ป้าติ๋ม แม่บ้าน หมดสิทธิ์รับมรดก 100ล้าน หญิงฝรั่งเศส](https://www.khaosod.co.th/wpapp/uploads/2024/11/heritage.jpg "สืบ7เดือน ดับฝัน ป้าติ๋ม แม่บ้าน หมดสิทธิ์รับมรดก 100ล้าน หญิงฝรั่งเศส")](https://www.khaosod.co.th/wpapp/uploads/2024/11/heritage.jpg)

**สืบมา 7 เดือน ดับฝัน ป้าติ๋ม แม่บ้าน หมดสิทธิ์รับมรดก 100 ล้าน หญิงฝรั่งเศส หลังตำรวจหอบหลักฐานเรียก 2 บริษัทแหม่มคนไทยนอมินี**

วันที่ 26 พ.ย. 67 พล.ต.ต.เสริมพันธุ์ ศิริคง ผบก.ภ.จว. สุราษฎร์ธานี ในฐานะผู้อำนวยการศูนย์ปราบปรามคนร้ายข้ามชาติและเข้าเมืองโดยผิดกฎหมาย(ศปชก.) ภ.จว. สุราษฎร์ธานี มอบหมายให้ พ.ต.ท.ณัฐพงษ์ ร่มไทร รอง ผกก.สอบสวน สภ.กาญจนดิษฐ์ ปฏิบัติหน้าที่คณะพนักงานสอบสวนประจำ ศปชก. ภ.จว.สุราษฎร์ธานี เข้าร้องทุกข์กล่าวโทษกับพนักงานสอบสวน สภ.เกาะสมุย

ให้ดำเนินคดีกับ บริษัท จี.วี.เอ็น.อี.จำกัด, บริษัท แม็กซิเคท จำกัด ในฐานะนิติบุคคล, นางแคทเทอร์รีน โจรี่ โรแล็นด์ เจอร์แมน เดลาโคท อายุ 59 ปี สัญชาติฝรั่งเศส ในข้อหา ร่วมกันแจ้งให้เจ้าพนักงานผู้กระทำการตามหน้าที่จดข้อความอันเป็นเท็จลงในเอกสารราชการ, เป็นบุคคลต่างด้าวประกอบธุรกิจที่ไม่อนุญาตให้คนต่างด้าวประกอบกิจการด้วยเหตุผลพิเศษตามที่กำหนดไว้ในบัญชีหนึ่ง (การค้าที่ดินตามบัญชีหนึ่ง(9)),

สืบมา 7 เดือน ดับฝัน ป้าติ๋ม แม่บ้าน หมดสิทธิ์รับมรดก 100 ล้าน หญิงฝรั่งเศส หลังตำรวจหอบหลักฐานเรียก 2 บริษัทแหม่-คนไทยนอมินี

เป็นคนต่างด้าวได้ที่ดินมาโดยฝ่าฝืนต่อกฎหมาย และเป็นบุคคลต่างด้าวยินยอมให้ผู้มีสัญชาติไทย หรือนิติบุคคลที่มิใช่คนต่างด้าวตามพระราชบัญญัตินี้ถือหุ้นแทนคนต่างด้าวในห้างหุ้นส่วนหรือบริษัทจำกัด หรือนิติบุคคลใด ๆ เพื่อให้คนต่างด้าวประกอบธุรกิจโดยหลีกเลี่ยงหรือฝ่าฝืนบทบัญญัติแห่งพระราชบัญญัตินี้

และ นายทองใส (ขอสงวนนามสกุล) อายุ 50 ปี, นางรัชประภา (ขอสงวนนามสกุล) อายุ 36 ปี ในข้อหา ร่วมกันแจ้งให้เจ้าพนักงานผู้กระทำการตามหน้าที่จดข้อความอันเป็นเท็จลงในเอกสารราชการ ,ร่วมกันสนับสนุนช่วยเหลือให้คนต่างด้าวได้ที่ดินมาโดยผิดชอบด้วยกฎหมาย,

เป็นผู้มีสัญชาติไทยหรือนิติบุคคลที่มิใช่คนต่างด้าวตามพระราชบัญญัตินี้ ให้ความช่วยเหลือหรือสนับสนุนหรือร่วมประกอบธุรกิจของคนต่างด้าว อันเป็นธุรกิจที่กำหนดไว้ในบัญชีท้ายพระราชบัญญัตินี้ (การค้าที่ดิน ตามบัญชีหนึ่ง(9))โดยคนต่างด้าวนั้นมิได้รับอนุญาตให้ประกอบธุรกิจดังกล่าว

หรือร่วมประกอบธุรกิจของคนต่างด้าวโดยแสดงออกว่าเป็นธุรกิจของตนแต่ผู้เดียวหรือถือหุ้นแทนคนต่างด้าวในห้างหุ้นส่วน หรือบริษัทจำกัด หรือนิติบุคคลใด ๆ เพื่อให้คนต่างด้าวประกอบธุรกิจโดยหลีกเลี่ยงหรือฝ่าฝืนบทบัญญัติแห่งพระราชบัญญัตินี้

[![](https://www.khaosod.co.th/wpapp/uploads/2024/11/26-มรดก1.jpg)](https://www.khaosod.co.th/wpapp/uploads/2024/11/26-มรดก1.jpg)

รวมทั้งคนต่างด้าวซึ่งยินยอมให้ผู้มีสัญชาติไทยหรือนิติบุคคลที่มิใช่คนต่างด้าวตามพระราชบัญญัตินี้กระทำการดังกล่าว” โดย พ.ต.ท. ณัฐพงษ์ ได้มอบสำนวนการสืบสวนและพยานหลักฐาน ต่อพนักงานสอบสวนเพื่อดำเนินการตามกฎหมายต่อไป

ขณะที่ พ.ต.อ.ศิริชัย สุขสาตต์ รอง ผบก.ภ.จว. สุราษฎร์ธานี/รอง ผอ.ศปชก. ภ.จว. สุราษฎร์ธานี กล่าวว่า หลังเกิดเหตุ นางแคทเทอร์รีน อายุ 59 ปี แหม่มสาวนักธุรกิจวิลล่าให้เช่าบนเกาะสมุยใช้ปืนจ่อขมับปลิดชีพตัวเองริมสระน้ำในวิลล่าหรู ก่อนตายทำพนัยกรรมยกทรัพย์สินให้แม่บ้านคนสนิท มูลค่าร่วม 100 ล้านบาท เหตุเกิดเมื่อวันที่ 29 เม.ย.2567 จนทำให้เป็นสนใจของคนไทยทั้งประเทศ

พ.ต.อ.ศิริชัย กล่าวต่อว่า ขณะเดียวกันปรากฏการณ์ดังกล่าวก็ได้สร้างความกังขาให้กับสังคมเช่นกัน โดยเฉพาะประเด็นทรัพย์สินเกี่ยวกับที่ดิน และสิ่งปลูกสร้างว่าชาวต่างชาติสามารถถือครอง และโอนทรัพย์สินให้กับผู้อื่นได้หรือไม่

[![](https://www.khaosod.co.th/wpapp/uploads/2024/11/26-มรดก3.jpg)](https://www.khaosod.co.th/wpapp/uploads/2024/11/26-มรดก3.jpg)

พ.ต.อ.ศิริชัย กล่าวอีกว่า ซึ่งทางผู้บังคับบัญชาจึงได้มอบหมายให้ ศปชก. ภ.จว.สุราษฎร์ธานี เข้าสืบสวนสอบสวนมาอย่างต่อเนื่องจนพบพยานหลักฐานที่ทำให้เชื่อว่า การดำเนินธุรกิจในลักษณะนิติบุคคลที่มีบุคคลต่างด้าวเป็นกรรมการ เข้าข่ายความผิดลักษณะของตัวแทนอำพราง

พ.ต.อ.ศิริชัย กล่าวด้วยว่า ซึ่งเราได้ใช้เวลารวบรวมพยานหลักฐานจนมั่นใจว่าสามารถเอาผิดผู้ที่เกี่ยวข้องได้ จึงเป็นที่มาของการเข้าร้องทุกข์กล่าวโทษเพื่อดำเนินคดีกับผู้เกี่ยวข้องทั้งหมด

โดยในการสืบสวนยังพบว่ามีสำนักงานกฎหมายเข้าไปมีส่วนเกี่ยวข้อง และให้การช่วยเหลือในการจดทะเบียนบริษัทนิติบุคคลของชาวต่างด้าว ซึ่งประเด็นของสำนักงานกฎหมาย จะต้องมีการสืบสวนสอบสวนและรวบรวมพยานหลักฐานเพิ่มเติม โดยคาดว่าจะสามารถดำเนินการได้ในเร็ว ๆ นี้

[![](https://www.khaosod.co.th/wpapp/uploads/2024/11/26-มรดก4.jpg)](https://www.khaosod.co.th/wpapp/uploads/2024/11/26-มรดก4.jpg)

สำหรับเหตุการณ์ดังกล่าว เมื่อวันที่ 29 เม.ย.2567 พนักงานสอบ สภ.เกาะสมุย รับแจ้งเหตุ นางแคทเทอร์รีน อายุ 59 ปี ชาวฝรั่งเศส นักธุรกิจวิลล่าให้เช่าบนเกาะสมุย ใช้ปืนจ่อขมับปลอดชีพตัวเองริมสระน้ำในวิลล่าหรู ที่ ต.แม่น้ำ

ตำรวจได้สืบสวนและรวบรวมพยานหลักฐาน อย่างละเอียดเนื่องจากการตรวจสอบพบว่าก่อนเสียชีวิตผู้ตายได้ทำพินัยกรรมยกทรัพย์สิน ให้กับ นางณัฐวลัย หรือ ป้าติ๋ม ซึ่งเป็นคนใช้คนสนิท ประกอบด้วย บ้านหรือวิลล่าหรูพร้อมที่ดินที่เกิดเหตุ มูลค่าราว 30 ล้านบาท ที่ดินเปล่า 2 แปลง ที่มีพื้นที่ติดกับวิลล่า มูลค่าราว 20 ล้าน

และทรัพย์สิน เครื่องประดับ บางส่วนที่ตู้เซฟ รวมถึงเงินสดในธนาคารอีกจำนวนหนึ่ง โดยรวมมูลค่า ที่ป้าติ๋มได้รับราว 100 ล้านบาท แต่กลับการสืบสวนและรวบรวมพยานหลักฐานของเจ้าหน้าที่พบว่าเป็นการฆ่าตัวตาย เนื่องจากไม่พบพิรุธหรือข้อบ่งชี้ว่ามีบุคคลอื่นทำให้เสียชีวิต

อย่างไรก็ตาม หลังปรากฏเป็นข่าว นายรัชชพร พูลสวัสดิ์ นายกสมาคมส่งเสริมการท่องเที่ยวเกาะสมุย จ.สุราษฎร์ธานี ได้ออกมาเรียกร้องให้ภาครัฐ และหน่วยงานที่เกี่ยวข้องตรวจสอบเกี่ยวกับความถูกต้องในการถือครองทรัพย์สิน รวมถึงการดำเนินกิจการธุรกิจที่จดทะเบียนจัดตั้งเป็นนิติบุคคลเพื่อถือครองทรัพย์สินโดยเฉพาะที่ดินในประเทศไทย

รวมถึงให้มีการตรวจสอบการจดทะเบียนจัดตั้งนิติบุคคลเพื่อครอบครองวิลล่าของชาวต่างชาติ ทั้งนี้เพื่อให้เป็นไปตามกฎหมาย และรักษาผลประโยชน์ของประเทศ และต่อมา พล.ท.ศานติ ศกุนตนาค แม่ทัพภาคที่ 4 / ผอ.รมน.ภาค 4 ในขณะนั้น ได้สั่งการให้ชุดแก้ไขปัญหาการบุกรุกที่ดินของรัฐ ทำลายทรัพยากรธรรมชาติธรรมชาติและสิ่งแวดล้อมในพื้นที่กองทัพภาคที่ 4 กอ.รมน.ภาค 4 เข้าตรวจสืบสวนหาข่าว

และรวบรวมพยานหลักฐานต่าง ๆ จนนำไปสู่การตรวจสอบการถือครองที่ดินของรัฐ และการประกอบธุรกิจวิลล่าหรูบนเกาะสมุย ตามข่าวที่นำเสนออย่างต่อเนื่องไปแล้วนั้น และนายเจษฎา จิตรัตน์ ผวจ. สุราษฎร์ธานีก็มี คำสั่งแต่งตั้งคณะกรรมการตรวจสอบ และสอบสวนข้อเท็จจริงตามมาตรการป้องกันการถือครองที่ดินแทนคนต่างด้าว พื้นที่ อ.เกาะสมุย จ.สุราษฎร์ธานี เข้าดำเนินการตรวจสอบเช่นกัน

โดยคณะกรรมการตรวจสอบและสอบสวนข้อเท็จจริงรายงานการตรวจสอบได้ผลสรุปว่า ผู้เสียชีวิต คือ นางแคทเทอร์รีน จูแอลว์ โรแลนด์ เจอร์เมน เดลาโคท หรือชื่อ นางแคทเทอร์รีน จูแอลว์ โรแลนด์ เจอร์มน เดอลาโคท , นางแคทเธอรีน โจ โรแล็นด์ เจอร์เมน ดิลาโคท เป็นกรรมการบริษัท 2 บริษัท คือ บริษัท จี.วี.เอ็น.อี. จำกัด จดทะเบียนเมื่อวันที่ 19 เมษายน 2555 วัตถุประสงค์ ขณะจดทะเบียนประกอบกิจการให้เช่าที่พัก รีสอร์ท บังกะโล และบ้านพักตากอากาศ

และบริษัท แม็กชิเคท จำกัด จดทะเบียนเมื่อวันที่ 29 กุมภาพันธ์ 2551 วัตถุประสงค์ขณะจดทะเบียนประกอบธุรกิจรับเป็นที่ปรึกษาและให้คำแนะนำเกี่ยวกับธุรกิจคอมพิวเตอร์ โดยทั้ง 2 บริษัทมีชื่อนางแคทเทอร์รีน ฯ เป็นกรรมการซึ่งลงชื่อผูกพันบริษัทแต่เพียงผู้เดียว จึงมีเหตุสงสัยว่า บริษัททั้ง 2 ถือครองที่ดินแทนคนต่างด้าว และมีการฝ่าผืนกฎหมายโดยการถือครองที่ดินไว้แทนคนต่างด้าวโดยมิชอบ ในลักษณะตัวแทนอำพราง (นอมินี)