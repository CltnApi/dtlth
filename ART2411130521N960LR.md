---
layout: post
code: "ART2411130521N960LR"
origin_url: "https://www.khaosod.co.th/special-stories/news_9503163"
image: "https://github.com/user-attachments/assets/3fe46ff3-8407-451b-9ddf-b3ed61637181"
title: "สื่อนอกตีข่าว! 'น้องแมว' ถูกวางยาสลบ เพื่อประกอบฉากซีรีส์แม่หยัว"
description: "ไม่จบแค่ในซีรีส์ ไวรัลไปไกลทั่วโลกแล้ว! สื่อนอกตีข่าวใหญ่ ดราม่า'แม่หยัว'ใช้ยาสลบน้องแมว เพื่อประกอบฉาก"
category: "SPECIAL_STORIES"
language: "th"
date: 2024-11-13T05:26:15.925Z
---

# สื่อนอกตีข่าว! 'น้องแมว' ถูกวางยาสลบ เพื่อประกอบฉากซีรีส์แม่หยัว

[![สื่อนอกตีข่าว! 'น้องแมว' ถูกวางยาสลบ เพื่อประกอบฉากซีรีส์แม่หยัว](https://www.khaosod.co.th/wpapp/uploads/2024/11/bbccat131167-5.jpg "สื่อนอกตีข่าว! 'น้องแมว' ถูกวางยาสลบ เพื่อประกอบฉากซีรีส์แม่หยัว")](https://www.khaosod.co.th/wpapp/uploads/2024/11/bbccat131167-5.jpg)

**ไม่จบแค่ในซีรีส์ ไวรัลไปไกลทั่วโลกแล้ว! สื่อนอกตีข่าวใหญ่ ดราม่า’แม่หยัว’ใช้ยาสลบน้องแมว เพื่อประกอบฉาก**

จากกระแสดราม่า เหล่าคนรักสัตว์ออกมาเคลื่อนไหวครั้งใหญ่ ถึงความไม่เหมาะสม และเรียกร้องสิทธิของสัตว์

ในซีรีส์ดังอิงประวัติศาสตร์ **“แม่หยัว”** ของช่อง One31 หลังปรากฏฉากของแมวดำ ที่มีอาการชักกระตุก ตาเหลือก ก่อนจะกระตุก และนอนแน่นิ่งไปคล้ายกับเสียชีวิต จนเกิดดราม่า #แบนแม่หยัว พุ่งติดเทรนด์ X ในประเทศไทยช่วงสุดสัปดาห์ที่ผ่านมา



[![](https://www.khaosod.co.th/wpapp/uploads/2024/11/bbccat131167-7.jpg)](https://www.khaosod.co.th/wpapp/uploads/2024/11/bbccat131167-7.jpg)

ล่าสุดสำนักข่าว BBC สำนักข่าวระดับโลกได้นำเรื่องนี้ไปรายงานข่าวแล้ว โดยพาดหัว ไว้ว่า **“Convulsing cat in Thai TV show sparks abuse concerns”** (แมวชักในละครไทย ทำให้เกิดความกังวลเรื่องการถูกทารุณกรรม)

โดยระบุถึง ผู้ชมละครไทยเรื่อง **“Empress of Ayodhaya”** (แม่หยัว) ได้แสดงความเป็นห่วง และตั้งคำถาม ถึงการใช้ **“****แมว”** เพื่อให้การแสดงดูน่าเชื่อถือ ในการแสดงฉากทดสอบยาพิษ

พร้อมกล่าวหา ว่าอาจทำร้ายและทารุณกรรมสัตว์ แม้ว่าผู้ผลิต จะพยายามสร้างความมั่นใจให้กับผู้ชม เกี่ยวกับความปลอดภัยของแมว แต่แคมเปญ #แบนแม่หยัว ยังคงติดเทรนด์คอย่างต่อเนื่องบนโซเชียลมีเดีย

ไม่เพียงแค่นั้น สำนักข่าว BBC ยังรายงานอีกว่า ด้านสถานีโทรทัศน์ช่องวัน 31 และผู้กำกับ **“สันต์ ศรีแก้วหล่อ”** เปิดเผยว่า แมวได้รับการดมยาสลบ โดยได้รับการดูแลจากผู้เชี่ยวชาญ และมันได้ฟื้นขึ้นมาอย่างปลอดภัยแล้ว

รวมถึงสัญญาว่าจะพามันไปตรวจสุขภาพ และยังโพสต์รูปภาพ และวิดีโอของแมวเพื่อพิสูจน์ว่ามันปลอดภัยและดีต่อสุขภาพ

ขณะที่ **ด้านสัตวแพทยสภาแห่งประเทศไท**ย ออกมาเผยแพร่บทความ เกี่ยวกับการเตือนถึงอันตรายของสัตว์ ที่ถูกใช้ยาสลบและกล่าวว่าจะดำเนินการที่เกี่ยวข้องในกรณีนี้

เกี่ยวกับเรื่องนี้ ทางกรมปศุสัตว์ของประเทศไทย กล่าวว่า ได้เริ่มสอบสวนข้อกล่าวหาเรื่องการทารุณกรรมสัตว์ และขอให้มีการตรวจสอบแมวเพื่อให้แน่ใจว่าไม่ได้รับอันตราย

ต่อมา ด้านกลุ่ม **People for the Ethical Treatment of Animals (PETA)** ซึ่งเป็นกลุ่มพิทักษ์สัตว์ ออกแถลงการณ์เมื่อวันที่ 11 พ.ย.

โดยประณามการดมยาสลบแมวเพื่อความบันเทิง โดยอธิบายว่ามันเป็นความ **“****ประมาท อันตราย และโหดร้าย”**

พร้อมกับทิ้งท้ายในแถลงการณ์ว่า **“หากคุณไม่สามารถสร้างรายการทีวี โดยไม่เสี่ยงต่อชีวิตของสัตว์ได้ แสดงว่าคุณคิดผิด และกำลังทำธุรกิจที่ผิดแล้ว”**

**ขอบคุณที่มา : [BBC](https://www.bbc.com/news/articles/cd9nk541ky2o)**

