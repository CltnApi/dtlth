---
layout: post
code: "ART2411120902Y6GA2B"
origin_url: "https://www.khaosod.co.th/breaking-news/news_9502021"
image: "https://github.com/user-attachments/assets/085a3cbe-f148-4b8f-96b9-0d216b022943"
title: "ทนายรณรงค์ เผยคลิปเสียง ตบทรัพย์ 20 ล้าน ไม่มีตัดต่อ ไม่ใช่ AI เผยประโยคหว่านล้อม"
description: "ทนายรณรงค์ เผยคลิปเสียง ตบทรัพย์ 20 ล้าน ไม่ตัดต่อ ไม่ใช่ AI เผยประโยคหว่านล้อม ออกรายการกับพี่หนุ่ม จบสวยๆ หล่อๆ ฝ่ายชายแนะนำตัวชัดเจน"
category: "HOT_NEWS"
language: "th"
date: 2024-11-12T09:16:06.594Z
---

# ทนายรณรงค์ เผยคลิปเสียง ตบทรัพย์ 20 ล้าน ไม่มีตัดต่อ ไม่ใช่ AI เผยประโยคหว่านล้อม

[![ทนายรณรงค์ เผยคลิปเสียง ตบทรัพย์ 20 ล้าน ไม่มีตัดต่อ ไม่ใช่ AI เผยประโยคหว่านล้อม](https://www.khaosod.co.th/wpapp/uploads/2024/11/lawer-2.jpg "ทนายรณรงค์ เผยคลิปเสียง ตบทรัพย์ 20 ล้าน ไม่มีตัดต่อ ไม่ใช่ AI เผยประโยคหว่านล้อม")](https://www.khaosod.co.th/wpapp/uploads/2024/11/lawer-2.jpg)

**ทนายรณรงค์ เผยคลิปเสียง ตบทรัพย์ 20 ล้าน ไม่ตัดต่อ ไม่ใช่ AI เผยประโยคหว่านล้อม ออกรายการกับพี่หนุ่ม จบสวยๆ หล่อๆ ฝ่ายชายแนะนำตัวชัดเจน**

เมื่อเวลา 15.00 น. วันที่ 12 พ.ย. ทนายรณณรงค์ แก้วเพชร ให้สัมภาษณ์กับสื่อมวลชน ประเด็นที่ได้ยินคลิปเสียง ของนักร้องเรียนสาวและนักตบทรัพย์ ที่เป็นอดีตดาราดังชาย พูดคุยกับ น.ส.ปัญจรัศม์ กนกรักษ์ธนพร หรือบอสปัน ผู้ต้องหาคดีดิไอคอน และเรียกรับเงินสดจากบอสปัน 20 ล้านบาท เพื่อแลกกับการพามาออกรายการโหนกระแส

[![](https://www.khaosod.co.th/wpapp/uploads/2024/11/S__16482340_0-696x463.jpg)](https://www.khaosod.co.th/wpapp/uploads/2024/11/S__16482340_0.jpg)

ทนายรณณรงค์ กล่าวว่า ตนนั่งฟังคลิปเสียง ความยาวทั้งหมด 29 นาที ซึ่งฟังจนจบ เป็นคลิปเสียงเรียกรับเงิน 20 ล้าน จ่ายเป็นเงินสด ตนก็มองว่าไม่ใช่คลิปตัดต่อและไม่ใช่เสียง AI ไม่อย่างนั้นจะมาอ้างชื่อของ หนุ่ม กรรชัย ได้ยังไง เนื้อหาการพูดคุย ชัดเจนว่าต้องการอะไร ฝ่ายชายแนะนำตัวชัดเจนว่า คือใคร

“ลักษณะพูดว่าถ้าหากจ่ายมา 20 ล้านบาท จะพามาออกรายการโหนกระแส และจบแบบสวยๆ หล่อๆ ซึ่งมันไม่ใช่ เพราะว่ารายการโหนกระแส ไม่เคยเรียกรับเงินเลย มีแต่ทางรายการจ่ายค่าเดินทางให้กับแขกรับเชิญ มาแอบอ้างชื่อแบบนี้ทำให้รายการเสียหายซึ่งเขาจะต้องดำเนินคดีแน่นอน” ทนายรณณรงค์ กล่าว

ทนายรณณรงค์ กล่าวต่อว่า ลักษณะการพูดคุย เป็นการหว่านล้อมให้จ่ายเงิน และพูดถึงวิธีการจ่ายเงินบอกว่า “ผมไม่รับเงินสด ให้ไปรับกับผู้หญิงอีกคนนึง” ซึ่งฝ่ายหญิงเป็นคนติดต่อไปก่อน และพอถึงจังหวะเกลี้ยกล่อม ก็ให้ฝ่ายชายเป็นคนโทรมาพูดคุย

และฝ่ายชายก็บอกว่าเรื่องการจ่ายเงิน 20 ล้านให้ถามฝ่ายหญิงได้เลยว่าส่งมอบยังไง แต่ขอเป็นเงินสด ลักษณะการกระทำดังกล่าวเหมือนเป็นการแบ่งหน้าที่กันทำ แต่ในคลิปเสียงไม่ได้บอกว่า ฝ่ายชายจะได้รับส่วนแบ่งอะไรจากเงินในจำนวนนี้ โดยคนที่ถูกพาดพิง (หนุ่ม กรรชัย) บอกว่า 4-5 ปี ไม่เคยโทรมาเลย มีวันนั้นที่โทรมา

ทนายรณณรงค์ กล่าวว่า ทั้งนี้ การกระทำดังกล่าวเป็นการพยายามเรียกรับเงิน แต่ยังไม่ได้จ่ายเงินจำนวนนี้ แต่มันทำให้บุคคลที่ไม่เกี่ยวข้องนั้นเสียหาย ในกรณีนี้ตัวคนถูกแอบอ้าง ก็สามารถแจ้งข้อกล่าวหาหมิ่นประมาทใส่ความได้ ส่วนตัวบอสที่ถูกเรียกรับเงินก็ถือว่าเป็นผู้เสียหาย ซึ่งก็ต้องถามกับทางทนายว่าจะดำเนินคดีหรือไม่

อย่างไรก็ตาม คลิปเสียงมีการพูดคุยชัดเจนมาก เพียงแค่ตำรวจจะต้องไปสอบปากคำตัวของบอสเพื่อประกอบสำนวนว่ามีการคุยกันจริง

