---
layout: post
code: "ART24111505520KXMHJ"
origin_url: "https://www.khaosod.co.th/breaking-news/news_9506757"
image: "https://github.com/user-attachments/assets/43bba8cc-8442-4f97-8cea-c2aaf8d6a052"
title: "รางวัลแรกมาแล้ว โอปอล สุชาตา คว้ารางวัลระดับ Silver รางวัลพิเศษ Voice for Change"
description: "รางวัลแรกมาแล้ว โอปอล สุชาตา คว้ารางวัลระดับ Silver รางวัลพิเศษ Voice for Change ก่อนโชว์รอบสุดท้ายในรอบพรีลิม มาในชุดราตรี “Swan Maiden”"
category: "HOT_NEWS"
language: "th"
date: 2024-11-15T06:02:49.436Z
---

# รางวัลแรกมาแล้ว โอปอล สุชาตา คว้ารางวัลระดับ Silver รางวัลพิเศษ Voice for Change

[![รางวัลแรกมาแล้ว โอปอล สุชาตา คว้ารางวัลระดับ Silver รางวัลพิเศษ Voice for Change](https://www.khaosod.co.th/wpapp/uploads/2024/11/mu2024-3-1.jpg "รางวัลแรกมาแล้ว โอปอล สุชาตา คว้ารางวัลระดับ Silver รางวัลพิเศษ Voice for Change")](https://www.khaosod.co.th/wpapp/uploads/2024/11/mu2024-3-1.jpg)

**รางวัลแรกมาแล้ว โอปอล สุชาตา คว้ารางวัลระดับ Silver รางวัลพิเศษ Voice for Change ก่อนโชว์รอบสุดท้ายในรอบพรีลิม มาในชุดราตรี “Swan Maiden”**

เมื่อเวลา 09.00 น. วันที่ 15 พ.ย.67 ที่เมืองโปลันโก ประเทศเม็กซิโก กองประกวดมิสยูนิเวิร์ส 2024 จัดการประกวดรอบพรีลิมมินารี สาวงามจาก 127 ประเทศ จะได้อวดโฉมให้แฟนๆ ได้ชมบนเวทีเป็นครั้งแรก หลังทำกิจกรรมเก็บตัวไปตั้งแต่ 30 ต.ค.ที่ผ่านมา

งานนี้มีอาร์บอนนีย์ เกเบรียล มิสยูนิเวิร์ส 2022 และเชย์นิส ปาลาซิโอส เชย์นิส ปาลาซิโอส มิสยูนิเวิร์ส 2023 รับหน้าที่เป็นพิธีกรสร้างสีสันตลอดการประกวด

เริ่มการประกวดจากชุดประจำชาติ ซึ่งเดินโชว์ตัวตามลำดับตัวอักษร โอปอล สุชาตา ช่วงศรี มิสยูนิเวิร์สไทยแลนด์ 2024 มาในชุด “สยามมานุสตรี” เดินโชว์ตัวอวดความเป็นหญิงไทยสุดแข็งแกร่งและงดงามให้แฟนๆ ได้ชมเป็นครั้งแรก

แต่ระหว่างที่โอปอลพรีเซ็นต์ชุดด้วยความตั้งใจอยู่นั้น ชฎาที่สวมใส่กลับร่วงหลุดตกลงมาที่พื้น แต่สาวโอปอลขวัญใจชาวไทยไม่ได้มีท่าทีตกใจ ยังคงพรีเซ็นต์ชุดต่อด้วยความมีสติเรียกเสียงเชียร์จากแฟนๆ ได้ดังกระหึ่ม

ซึ่งคำว่า “Siam Manustree” มีความหมายว่า “เครื่องแต่งกายเพื่อรำลึกถึงวีรสตรีแห่งสยาม”

จากนั้นทั้ง 126 สาวงามอวดหุ่นสุดแซ่บ พร้อมโชว์สเตปตามแบบฉบับของตัวเองในชุดว่ายน้ำทูพีซ วันพีซ สีฟ้า ม่วง สีน้ำเงิน ที่มาพร้อมผ้าคลุมสีทอง ให้สาวๆ ได้สะบัดกันแบบแกรมๆ และชุดบอดี้สูทแนบเนื้อสุดเซ็กซี่ พร้อมผ้าคลุมสีฟ้าเข้าคู่กัน

รอบนี้ตัวแทนสายสะพายไทยแลนด์ โอปอล สุชาตา ทำผลงานได้ดีเยี่ยม ด้วยการเดินอวดหุ่นสุดเฟิร์มบนรันเวย์ในชุดวันพีซ สีน้ำเงิน ผมรวบตึง โชว์โครงหน้าสุดจึ้ง โดยโอปอลได้โชว์รอยยิ้มสดใส พร้อมโพสแบบมั่นใจ

ต่อมา โอปอล สุชาตา มิสยูนิเวิร์สไทยแลนด์ 2024 ออกมาโชว์ตัวในชุดราตรี ซึ่งสาวโอปอลมาในชุดราตรี “Swan Maiden” ออกแบบโดย Rian Fernandez ได้รับแรงบันดาลใจจากตำนานหญิงสาวแห่งหงส์ โดดเด่นด้วยงานปักมืออันละเอียดอ่อนจากเลื่อมสีขาวบริสุทธิ์และสีเงิน สะท้อนถึงประกายของน้ำที่เปล่งประกายใต้แสงจันทร์

ดีไซน์สุดประณีตนี้ ประดับด้วยปีกขนนกที่ประดิษฐ์ด้วยมืออย่างพิถีพิถันบนบ่าทั้งสองข้าง โอบล้อมลำตัวอย่างงดงาม เปรียบเสมือนสัญลักษณ์ของการปกป้องและความแข็งแกร่ง

[![](https://www.khaosod.co.th/wpapp/uploads/2024/11/mu2024-1.png)](https://www.khaosod.co.th/wpapp/uploads/2024/11/mu2024-1.png)

ชุดราตรี Swan Maiden ถูกสร้างสรรค์ด้วยมืออย่างพิถีพิถัน สะท้อนถึงความสง่างามและพลังแห่งการเปลี่ยนแปลงของหงส์ในตำนาน บนเวที Miss Universe

นอกจากนี้ โอปอล สุชาตา ช่วงศรี ยังได้รับรางวัลพิเศษ CI – Talk : Voice for Change Silver อีกด้วย

ผู้สื่อข่าวรายงานว่าเดิมนั้นการประกวดมิสยูนิเวิร์ส 2024 มีผู้เข้าประกวด 128 ประเทศ แต่ต่อมาสาวงามจากประเทศปานามาถูกตัดสิทธิ์ นางงามแอฟริกาใต้ ประกาศถอนตัวเนื่องจากปัญหาสุขภาพ และผู้เข้าประกวดจากโคโซโวไม่สามารถเข้าประกวดต่อได้ ทำให้เหลือผู้เข้าประกวด 125 ประเทศ

แฟนๆนางงามรอชมการประกวดรอบตัดสินของมิสยูนิเวิร์ส 2024 ครั้ง 73 ได้ในวันที่ 17 พ.ย. เวลา 08.00 น. ตามเวลาในประเทศไทย