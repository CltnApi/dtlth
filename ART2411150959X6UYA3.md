---
layout: post
code: "ART2411150959X6UYA3"
origin_url: "https://www.khaosod.co.th/breaking-news/news_9507156"
image: "https://github.com/user-attachments/assets/0045d9a3-f8d7-46f3-b1fd-5a0db1637b37"
title: "เจ้าอาวาสวัดสามชุก มีคำสั่งไล่ 'พระปีนเสา' พ้นวัด โดยให้มีผลทันที"
description: "เจ้าอาวาสวัดสามชุก จ.สุพรรณบุรี มีคำสั่งไล่ 'พระปีนเสา' พ้นวัด โดยให้มีผลทันที ซัดความเสียหายต่อองค์กรคณะสงฆ์ ไม่มีความละอาย"
category: "HOT_NEWS"
language: "th"
date: 2024-11-15T14:02:17.696Z
---

# เจ้าอาวาสวัดสามชุก มีคำสั่งไล่ 'พระปีนเสา' พ้นวัด โดยให้มีผลทันที

[![เจ้าอาวาสวัดสามชุก มีคำสั่งไล่ 'พระปีนเสา' พ้นวัด โดยให้มีผลทันที](https://www.khaosod.co.th/wpapp/uploads/2024/11/watsamchuk-a.jpg "เจ้าอาวาสวัดสามชุก มีคำสั่งไล่ 'พระปีนเสา' พ้นวัด โดยให้มีผลทันที")](https://www.khaosod.co.th/wpapp/uploads/2024/11/watsamchuk-a.jpg)

**เจ้าอาวาสวัดสามชุก จ.สุพรรณบุรี มีคำสั่งไล่ ‘พระปีนเสา’ พ้นวัด โดยให้มีผลทันที ซัดความเสียหายต่อองค์กรคณะสงฆ์ ไม่มีความละอาย**

ผู้สื่อข่าวรายงานว่า พระครูสุวรรณวิจิตร เจ้าอาวาสวัดสามชุก จ.สุพรรณบุรี ได้มีหนังสือแจ้งถึง พระครูปลัดธีรธนัชณฤทธา เมตฺตธมฺโม หรือที่มักถูกเรียกว่า “พระปีนเสา”

โดยระบุว่า ตามที่ ท่านได้มาขอเข้าสังกัดวัดสามชุก ตั้งแต่ปี พ.ศ. 2565 เมื่อทำหนังสือสุทธิเรียบร้อยแล้ว ท่านไม่เคยมาพักค้างอยู่จำวัดหรือจำพรรษาในวัดสามชุกเลย และไม่เคยแจ้งให้ทราบว่าไปทำกิจอยู่ที่ไหน

กระทั่งเกิดปัญหาออกสื่อไปทั่วโลกเมื่อวันที่ 31 ต.ค. จึงได้มีหนังสือให้ท่านกลับไปที่วัด ท่านก็กลับมาในวันที่ 4 พ.ย. เพียงระยะเวลาสั้น ๆ ถ่ายคลิปเอาไปเป็นหลักฐานว่ากลับไปตามที่มีหนังสือเรียกแล้ว ในวันนั้นได้แนะนำให้ยุติการกระทำที่ก่อให้เกิดภาพลักษณ์ที่ไม่ดี ท่านก็รับปากว่าจะหยุด แต่วันที่ 5 พ.ย. ท่านกลับไปยืนแถลงข่าวที่หน้ากองบังคับการตำรวจกองปราบปราม ตามที่ท่านทราบดีอยู่แล้ว

ดังนั้นในฐานะที่เป็นเจ้าอาวาส เจ้าสังกัดยังมีเมตตามีหนังสือลงวันที่ 15 พ.ย. สั่งให้ท่านกลับไปอยู่ประจำที่วัดเช่นพระภิกษุผู้อยู่ในสังกัดรูปอื่น ๆ ภายใน 7 วัน และมีคำสั่งห้าม 3 ข้อ แนะนำให้ปฏิบัติ 1 ข้อ พร้อมกับกำชับมาด้วยว่า หากไม่กลับหรือไม่เชื่อฟังคำสั่ง ไม่อยู่ในโอวาทของเจ้าอาวาสจะสั่งให้ท่านพ้นจากสังกัดวัดสามชุก

อย่างไรก็ดี แม้วันนี้จะยังไม่ครบ 7 วันตามเงื่อนไข แต่ดูจากพฤติกรรมแล้ว ท่านไม่ได้ให้ความสำคัญกับการจะรีบกลับมาอยู่ที่วัด ยังคงเดินทางไปปรากฏตัวตามที่ต่าง ๆ ที่สำคัญท่านได้แสดงออกทางกายและวาจาผ่านสื่อโซเชียลละเมิดข้อห้ามอย่างไม่สนใจในคำสั่ง อันแสดงให้เห็นว่าท่านไม่ให้ความสำคัญกับคำสั่งของเจ้าอาวาส จงใจจะฝ่าฝืนคำสั่ง

_**เท่ากับว่า ท่านเพียงเอาชื่อมาเข้าสังกัดไว้พอให้ได้ชื่อว่าเป็นพระมีสังกัด ส่วนท่านเองจะไปแสดงพฤติกรรมที่ก่อให้เกิดความเสียหายต่อองค์กรคณะสงฆ์ เสียหายร้ายแรงเสื่อมเสียเพียงใด ท่านก็ไม่สะทกสะท้าน แม้สังคมจะรุมประณามตำหนิติเตียนอย่างไรท่านก็ไม่มีความละอาย ไม่มีสมณสัญญาตามที่ควรจะเป็นเลยแม้แต่น้อย**_

ผลจากการกระทำของท่าน ทำให้เจ้าอาวาสเจ้าสังกัดของท่านและผู้ปกครองตั้งแต่เจ้าคณะตำบลขึ้นไป รวมถึงส่วนราชการที่เกี่ยวข้องถูกตำหนิติเตียนอย่างรุนแรงไปด้วย และเสี่ยงต่อการที่จะถูกร้องทุกข์กล่าวโทษในความผิดตามประมวลกฎหมายอาญามาตรา 157 ฐานละเว้นการปฏิบัติหน้าที่

_**ด้วยเหตุผลดังกล่าว หนังสือฉบับนี้อาศัยอำนาจตามความในมาตรา 38 (2) แห่งพ.ร.บ.คณะสงฆ์ พ.ศ. 2505 แก้ไขเพิ่มเติมโดย พ.ร.บ.คณะสงฆ์ (ฉบับที่ 2) พ.ศ.2535 ความว่า “สั่งให้บรรพชิตและคฤหัสถ์ซึ่งไม่อยู่ในโอวาทของเจ้าอาวาสออกไปเสียจากวัด” ออกคำสั่งให้ท่านพ้นจากสังกัดวัดสามชุกทันที ที่ท่านได้อ่านหนังสือฉบับนี้ ไม่ว่าจะโดยทางช่องทางใดก็ตาม เนื่องจากไม่สามารถส่งเอกสารไปให้ท่านได้ เพราะท่านไม่เคยบอกและไม่เคยให้ที่อยู่สำหรับการติดต่อส่งเอกสาร**_

หนังสือฉบับนี้ จะถือได้ว่าท่านได้พ้นจากสังกัดมิใช่เป็นพระภิกษุ ผู้อยู่ในสังกัดวัดสามชุกแล้วก็ตาม แต่เพื่อให้เป็นไปตามกฎระเบียบมหาเถรสมาคม ให้ท่านรีบนำหนังสือสุทธิมาย้ายชื่อออกจากสังกัดวัดสามชุกโดยเร็ว

![](https://www.khaosod.co.th/wpapp/uploads/2024/11/watsamchuk.jpg)