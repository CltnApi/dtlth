---
layout: post
code: "ART2411030933MWNNWA"
origin_url: "https://www.khaosod.co.th/special-stories/news_9488371"
image: "https://github.com/user-attachments/assets/b9a53d98-556f-4468-917d-bc605af10cda"
title: "แพทย์แนะเคล็ดลับ ขจัดความเครียดแบบง่ายๆ แค่กินผลไม้แช่แข็ง หาซื้อง่าย"
description: "แพทย์แนะเคล็ดลับ ขจัดความเครียดแบบง่ายๆ แค่กินผลไม้แช่แข็ง หาซื้อง่าย เชื่อหลายคนมองข้าม - ข่าวสด"
category: "SPECIAL_STORIES"
language: "th"
date: 2024-11-03T09:37:23.115Z
---

# แพทย์แนะเคล็ดลับ ขจัดความเครียดแบบง่ายๆ แค่กินผลไม้แช่แข็ง หาซื้อง่าย

[![แพทย์แนะเคล็ดลับ ขจัดความเครียดแบบง่ายๆ แค่กินผลไม้แช่แข็ง หาซื้อง่าย](https://www.khaosod.co.th/wpapp/uploads/2024/11/happy-charming-blonde-girl-eating-9265087431134.jpg "แพทย์แนะเคล็ดลับ ขจัดความเครียดแบบง่ายๆ แค่กินผลไม้แช่แข็ง หาซื้อง่าย")](https://www.khaosod.co.th/wpapp/uploads/2024/11/happy-charming-blonde-girl-eating-9265087431134.jpg)



**แพทย์แนะเคล็ดลับ ขจัดความเครียดแบบง่ายๆ แค่กินผลไม้แช่แข็ง หาซื้อง่าย เชื่อหลายคนมองข้าม**

เชื่อว่าหลายคนคงเคยประสบปัญหาภาวะเครียด คิดอะไรไม่ออก สมองตื้อ ซึ่งถ้าเกิดความเครียดสะสม อาจส่งผลให้ระบบต่างๆ ในร่างกายทำงานหนัก ร่างกายอ่อนเพลีย ท้องผูก นอนไม่หลับ บางคนร้ายแรงถึงขั้นเป็นโรคซึมเศร้า

ล่าสุดแพทย์ประจำครอบครัวของสหรัฐ ได้เผยเคล็ดลับขจัดความเครียดง่ายๆ แค่กินผลไม้แช่แข็ง เห็นผลไว แถมหาซื้อง่าย หลายคนมองข้าม

ภาพประกอบ

ซึ่ง **ดร. เจสัน ซิงห์แพทย์ประจำครอบครัวในรัฐเวอร์จิเนีย** ได้แชร์เคล็ดลับนี้ผ่านช่องติ๊กต็อกชื่อ [**@drjaysonisfresh**](https://www.tiktok.com/@drjaysonisfresh/video/7431232150323727646?is_from_webapp=1&sender_device=pc&web_id=7326837841953375745) ที่มีผู้ติดตามเกือบ 1 แสนคน โดยแนะนำสำหรับคนที่อยากขจัดความเครียด หรือรู้สึกอยากอาหารเพราะเกิดความเครียด ให้ทานองุ่นแช่แข็ง เนื่องจากอุณหภูมิที่เย็นจะไปกระตุ้นตัวรับ TRPM8 (โปรตีนช่องไอออน ตัวรับความเย็นในร่างกาย) ในช่องปาก

โดยเมื่อร่างกายได้รับความเย็นจะไปกระตุ้นให้มีการหลั่งโดปามีน ซึ่งเป็นสารที่ทำให้เกิดความสุข คล้ายกับสิ่งที่เราแสวงหาเมื่อเกิดความเครียด ซึ่งตัวรับความเย็น TRPM8 จะถูกกระตุ้นเป็นหลักเมื่ออุณหภูมิต่ำกว่าอุณหภูมิแกนกลางของร่างกาย ซึ่งโดยทั่วไปจะอยู่ที่ประมาณ 26 องศาเซลเซียส

ภาพประกอบ

ขณะเดียวกัน นักวิจัยยังพบว่า ร่างกายจะรับรู้ความเย็น และจะกระตุ้นให้ส่งสัญญาณความเย็นไปยังสมองก็ต่อเมื่ออุณหภูมิอยู่ในระดับ 10 องศาเซลเซียส

อย่างไรก็ตาม ดร. เจสัน ซิงห์ ยังกล่าวอีกว่า ความรู้สึกเย็นที่ได้จากการทานองุ่นแช่แข็ง จะไป**กระตุ้นระบบประสาทพาราซิมพาเทติก ทำให้หัวใจเต้นช้าลง หายใจช้าลง และกระตุ้นให้ระบบย่อยอาหารทำงานได้ดีขึ้นด้วย**

เท่านั้นไม่พอการทานองุ่นแช่แข็งยัง**ช่วยลดความดันโลหิต รวมถึงลดระดับคอร์ติซอล** เป็นฮอร์โมนป็นฮอร์โมนความเครียดที่ผลิตจากต่อมหมวกไต ซึ่งระดับจะลดลงคอร์ติซอล เมื่อร่างกายเผชิญกับความหนาวเย็น อย่างเช่น การแช่ตัวในน้ำเย็น

ภาพประกอบ

ทั้งนี้ ดร. เจสัน ซิงห์ ได้กล่าวทิ้งท้ายว่า การเคี้ยวองุ่นแช่แข็งจะไปกระตุ้นต่อมน้ำลายให้ผลิตน้ำลาย หลอกสมองให้คิดว่าคุณได้ทานอาหารจนรู้สึกอิ่มแล้ว และ**ลดภาวะการกินอาหารเพราะความเครียด** (Stress eating) ได้อีกด้วย ดังนั้น ครั้งหน้าถ้าหากใครก็ตามที่รู้สึกเครียด ลองหยิบองุ่นแช่แข็งมาทานกันดู

ภาพประกอบ

สำหรับ องุ่น เป็นผลไม้ที่อุดมไปด้วยวิตามิน แร่ธาตุ และสารต้านอนุมูลอิสระที่มีประโยชน์ต่อสุขภาพมากมาย โดยเฉพาะวิตามินซี แมกนีเซียม ช่วยส่งเสริมต่อระบบหัวใจและหลอดเลือด ระบบภูมิคุ้มกัน ช่วยลดความเสี่ยงต่อโรคอัลไซเมอร์ และระบบย่อยอาหาร แต่การทานองุ่นควรล้างให้สะอาด และไม่ควรทานมากเกินไปเนื่องจากมีน้ำตาลสูง ผู้ป่วยเบาหวานควรระวังทานแต่น้อย