---
layout: post
code: "ART24112009329DNISE"
origin_url: "https://www.khaosod.co.th/breaking-news/news_9514102"
image: "https://github.com/user-attachments/assets/130f17ca-04da-4bd5-87c0-7ae22c941384"
title: "ต้นอ้อ เป็นหนึ่ง จวก แอม ไซยาไนด์ นาทีศาลอ่านคำพิพากษาประหารชีวิต แต่งหน้าสวยยิ้มรับ ไม่สลด"
description: "ต้นอ้อ เป็นหนึ่ง จวก แอม ไซยาไนด์ นาทีศาลอ่านคำพิพากษาป..."
category: "HOT_NEWS"
language: "th"
date: 2024-11-20T09:41:35.299Z
---

# ต้นอ้อ เป็นหนึ่ง จวก แอม ไซยาไนด์ นาทีศาลอ่านคำพิพากษาประหารชีวิต แต่งหน้าสวยยิ้มรับ ไม่สลด

[![ต้นอ้อ เป็นหนึ่ง จวก แอม ไซยาไนด์ นาทีศาลอ่านคำพิพากษาประหารชีวิต แต่งหน้าสวยยิ้มรับ ไม่สลด](https://www.khaosod.co.th/wpapp/uploads/2024/11/tonoor.jpg "ต้นอ้อ เป็นหนึ่ง จวก แอม ไซยาไนด์ นาทีศาลอ่านคำพิพากษาประหารชีวิต แต่งหน้าสวยยิ้มรับ ไม่สลด")](https://www.khaosod.co.th/wpapp/uploads/2024/11/tonoor.jpg)

**ต้นอ้อ เป็นหนึ่ง จวก แอม ไซยาไนด์ นาทีศาลอ่านคำพิพากษาประหารชีวิต แต่งหน้าสวยยิ้มรับ ไม่สลดแถมยังหันมาดุอย่าเสียงดัง เผยคำพูดหลังแท้งลูกในคุก**

เมื่อเวลา 14.40 น. วันที่ 20 พ.ย.67 ที่กองบังคับการปราบปราม (บก.ป.) น.ส.ชลิดา พะละมาตย์ หรือ ต้นอ้อ เป็นหนึ่ง ประธานมูลนิธิเป็นหนึ่ง เปิดเผยถึงคดีของ นางสรารัตน์ (ขอสงวนนามสกุล) หรือ แอม ไซยาไนด์ ว่า หลังจากที่ตนไปฟังคำพิพากษา ที่เป็นการฟังคำพิพากษายาวนานที่สุดตั้งแต่เคยเจอกว่า 3 ชั่วโมง โดยญาติผู้เสียชีวิตก็มีความกังวลว่าศาลจะยกฟ้องหรือไม่ เพราะทนายฝั่งของแอมได้ให้เหตุผลว่า ไม่ได้เห็นการกระทำของแอมในระหว่างการวางยา

แต่เมื่อผู้พิพากษาอ่านพฤติการณ์แรงจูงใจของแอมตั้งแต่ปี 65-66 พบว่าเป็นช่วงที่แอมติดการพนันหนักที่สุด และมีเงินหมุนเวียนในบัญชีกว่า 90 ล้านบาท และเป็นช่วงเวลาที่มีผู้เสียชีวิตร่วงหล่นเป็นใบไม้ถึง 12 ราย บวกอีก 2 รายที่รอดชีวิต นับว่าเป็นการฆ่าเพื่อปลดหนี้ จึงมีคำตัดสินว่าให้ประหารชีวิต

ซึ่งระหว่างการอ่านคำพิพากษา ก็มีการกล่าวถึงการเสียชีวิตของแต่ละคนที่มีความคล้ายคลึงกันทั้งหมด แล้วก็ที่สำคัญคือพยานหลักฐานที่ได้มา พบว่าแอมพยายามทำลายหลักฐานโดยมีทนายแนะนำ ซึ่งหลังจากที่ผู้พิพากษาอ่าน ทางแอมก็ไม่ได้มีท่าทีเสียใจ ไม่ได้ร้องไห้ ไม่สลดและยิ้มแย้มแจ่มใสหัวเราะกับทนายในศาลเหมือนไม่มีอะไรเกิดขึ้น แต่ไม่กล้าสบตาฝั่งตน ทำให้ญาติผู้เสียชีวิตตั้งข้อสงสัยว่า ไม่สลดเลยหรืออย่างไร กับเหตุการณ์ที่ได้กระทำลงไป

โดยในระหว่างที่ผู้พิพากษาอ่านคำตัดสินประหารชีวิตแอม ทางตนและญาติผู้เสียชีวิตก็กอดกันร้องไห้ แต่ทนายก็หันมาบอกว่า “อย่าเสียงดัง” พร้อมกับทำเสียงจุ๊ปาก ตนจึงรู้สึกสงสัยขณะที่คุณใส่กุญแจมืออยู่ คุณยังมีหน้าหันมาบอกว่าอย่าเสียงดังอีกหรือ

น.ส.ชลิดา กล่าวเพิ่มเติมว่า แต่อย่างน้อยฝั่งญาติผู้เสียชีวิตก็ดีใจที่ยังมีความยุติธรรมให้แก่ผู้เสียชีวิต ซึ่งในวันอังคาร (26 พ.ย.) เจ้าหน้าที่ตำรวจสอบสวนกลางก็จะส่งสำนวนไปที่อัยการอีก 14 เคส แต่ก็เห็นว่าทางฝั่งทนายจะยื่นอุทธรณ์ของจำเลยทั้งหมด

โดยในวันนี้ตนสังเกตเห็นว่า แอมแต่งหน้าสวย ทาปากแดง ต่อขนตาสวย สภาพร่างกายต่างจากครั้งแรกที่เจอ เพราะน่าจะมีความมั่นใจในการยื่นอุทธรณ์แล้วชนะคดี แต่ทางด้านทีมทนายเดชา กิตติวิทยานันท์ ก็ยังทำงานกันต่อเนื่อง แต่ก็ต้องพึ่งพาอัยการด้วย

นอกจากนี้ตนพบว่า ขณะที่ตัวแอมเข้าเรือนจำนั้น ได้ตั้งครรภ์ประมาณ 4-5 เดือน แต่ก็พบว่าแท้งในอายุครรภ์ 7 เดือน จากพฤติกรรมที่ไม่ดูแลตัวเอง ไม่กินข้าวไม่ดื่มน้ำจนทำให้ขาดสารอาหาร โดยแอมได้เปิดเผยว่าไม่อยากเอาเด็กคนนี้ไว้ ถึงแม้ว่าการเก็บเด็กไว้จะทำให้ไม่โดนโทษประหาร จากสิ่งนี้จึงทำให้ตั้งข้อสังเกตได้ว่า แอมอาจมีความมั่นใจในคำพูดของทนายว่าอย่างไรก็รอด

