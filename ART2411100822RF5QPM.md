---
layout: post
code: "ART2411100822RF5QPM"
origin_url: "https://www.khaosod.co.th/breaking-news/news_9498701"
image: "https://github.com/user-attachments/assets/f8941cef-e514-48d6-910e-8f02739d288e"
title: "ดีเอสไอ ลุยเรือนจำแจ้งข้อหา 18 บอสเพิ่มพรุ่งนี้ ได้ขยายเวลาคุมตัวเพิ่มเป็น 84 วัน"
description: "ดีเอสไอ พร้อมเข้าเรือนจำแจ้งข้อหา “แชร์ลูกโซ่-พ.ร.บ.ขายตรงฯ” 18 บอส ดิไอคอน เร่งตรวจสอบที่ดิน 78 แปลง  ระยะเวลาคุมเพิ่มเป็น 84 วัน"
category: "HOT_NEWS"
language: "th"
date: 2024-11-10T08:27:17.872Z
---

# ดีเอสไอ ลุยเรือนจำแจ้งข้อหา 18 บอสเพิ่มพรุ่งนี้ ได้ขยายเวลาคุมตัวเพิ่มเป็น 84 วัน

[![ดีเอสไอ ลุยเรือนจำแจ้งข้อหา 18 บอสเพิ่มพรุ่งนี้ ได้ขยายเวลาคุมตัวเพิ่มเป็น 84 วัน](https://www.khaosod.co.th/wpapp/uploads/2024/11/dsi1.jpg "ดีเอสไอ ลุยเรือนจำแจ้งข้อหา 18 บอสเพิ่มพรุ่งนี้ ได้ขยายเวลาคุมตัวเพิ่มเป็น 84 วัน")](https://www.khaosod.co.th/wpapp/uploads/2024/11/dsi1.jpg)

**ดีเอสไอ พร้อมเข้าเรือนจำแจ้งข้อหา “แชร์ลูกโซ่-พ.ร.บ.ขายตรงฯ” 18 บอส ดิไอคอน เร่งตรวจสอบที่ดิน 78 แปลง ระยะเวลาคุมเพิ่มเป็น 84 วัน**

จากกรณีคณะพนักงานสอบสวนคดีพิเศษที่ 119/2567 กรณีการดำเนินคดีอาญากับบริษัท ดิไอคอนกรุ๊ป จำกัด กับพวก ได้มีมติเป็นเอกฉันท์ เห็นชอบแจ้งข้อกล่าวหาเพิ่มเติมต่อ 18 บอสดิไอคอนกรุ๊ปฯ ในความผิดตาม พ.ร.ก.การกู้ยืมเงินที่เป็นการฉ้อโกงประชาชน พ.ศ. 2527 มาตรา 4, 5 และ พ.ร.บ.ขายตรงและตลาดแบบตรง พ.ศ. 2545 มาตรา 19, 20

เมื่อวันที่ 10 พ.ย.67 พ.ต.ต.ยุทธนา แพรดำ รองอธิบดีดีเอสไอ รักษาราชการอธิบดีดีเอสไอ เปิดเผยว่า ในวันพรุ่งนี้ (11 พ.ย.) เวลา 10.00 น. ได้มอบหมายให้คณะพนักงานสอบวนคดีพิเศษ เดินทางไปยัง เรือนจำพิเศษกรุงเทพ และทัณฑสถานหญิงกลาง เพื่อแจ้งข้อกล่าวหาเพิ่ม ในส่วนของผู้ต้องหา จำนวน 18 ราย

พ.ต.ต.ยุทธนา กล่าวว่า ทั้งนี้ได้รับการประสานจากทนายความของผู้ต้องหาบางรายว่า อาจจะยังไม่พร้อม ดังนั้นในวันพรุ่งนี้อาจจะยังไม่ครบทั้ง 18 ราย อย่างไรก็ตามหากมีการแจ้งข้อหากล่าวหาแล้ว ระยะเวลาในการควบคุมตัวผู้ต้องหานั้น พนักงานสอบสวนจะสามารถควบคุมตัวได้เพิ่มขึ้น เป็น 84 วัน จากเดิมจะครบกำหนด 48 วัน



อย่างไรก็ตาม อาจจะมีการนัดหมายอีกครั้ง ในส่วนของเอกสารสำนวนต่างๆที่ได้รับโอนมาจากตำรวจปคบ.กว่า แสนแผ่นนั้น ทางพนักงานสอบสวนดีเอสไอ ก็ดำเนินตรวจสอบ เพื่อนำมาบบรรจุในสำนวนการสอบสวนคดีพิเศษ

![](https://www.khaosod.co.th/wpapp/uploads/2024/11/S__14663743_0-696x464.jpg)

ด้าน พ.ต.ต.วรณัน ศรีล้ำ ผอ.กองคดีธุรกิจการเงินนอกระบบ และในฐานะโฆษกกรมสอบสวนคดีพิเศษ เปิดเผยว่า สำหรับวันพรุ่งนี้ในส่วนของหัวหน้าทีมคณะพนักงานสอบสวนที่จะเข้าไปแจ้งข้อหา ประกอบด้วย 3 ผู้อำนวยการกองคดีของดีเอสไอ คือ ตนเอง, พ.ต.ท.อนุรักษ์ โรจนนิรันดร์กิจ ผอ.กองคดีคุ้มครองผู้บริโภค และ ร.ต.อ.สุรวุฒิ รังไสย์ ผอ.กองคดีความผิดเกี่ยวกับการเสนอราคาต่อหน่วยงานของรัฐ หรือกองคดีฮั้วประมูลฯ นอกจากนั้นคือเจ้าหน้าที่คดีพิเศษของแต่ละกองคดี โดยตนเองและเจ้าหน้าที่คดีพิเศษกองคดีธุรกิจการเงินนอกระบบ จะเข้าไปแจ้งข้อกล่าวหาแก่บรรดาบอสหญิง 7 ราย ณ ทัณฑสถานหญิงกลาง





พ.ต.ต.วรณัน ยังกล่าวว่า สำหรับกลุุ่มบอสชาย ทั้ง 11 ราย พ.ต.ท.อนุรักษ์ โรจนนิรันดร์กิจ ผอ.กองคดีคุ้มครองผู้บริโภค และ ร.ต.อ.สุรวุฒิ รังไสย์ ผอ.กองคดีฮั้วประมูล และเจ้าหน้าที่คดีพิเศษ จะเข้าไปแจ้งข้อกล่าวหา ที่เรือนจำพิเศษกรุงเทพฯ ส่วนการบริหารจัดการด้านใน ทั้งภายในเรือนจำพิเศษกรุงเทพฯ และทัณฑสถานหญิงกลาง ดีเอสไอจะต้องปฏิบัติตามแนวทางของเรือนจำฯ เช่น ทางเรือนจำ/ทัณฑสถาน จะจัดสถานที่รองรับ หรือจัดการรอบเข้าพบผู้ต้องขังแต่ละรายอย่างไรบ้าง

พ.ต.ต.วรณัน ยังกล่าวถึงกรณีการตรวจสอบยึดอายัดที่ดิน 78 แปลง ว่า กำลังตรวจสอบรายละเอียดว่าเป็นทราบของบุคคลใดบ้าง เนื่องจากกระจายอยู่ทั่วประเทศ ทั้งนี้ไม่ว่าจะเป็นเรื่องการตรวจสอบเส้นทางการเงิน หรือการสอบสวนเรื่องแชร์ลูกโซ่ คณะพนักงานสอบสวนของดีเอสไอจะมีการประชุมร่วมกันทุกวันศุกร์ เพื่อตรวจคืบหน้าระหว่างกัน ว่าประเด็นที่ได้มีการมอบหมายไปนั้น ได้ดำเนินการไปอย่างไรแล้วบ้าง