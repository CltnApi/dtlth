---
layout: post
code: "ART24110509122USSTH"
origin_url: "https://www.khaosod.co.th/sports/news_9491535"
image: "https://github.com/user-attachments/assets/519e3635-b650-4ed6-8c6f-a4e634a2ff76"
title: "อาร์เนอ ตอบแล้ว ปม โม ซาลาห์ โพสต์ไอจี หลังเกมไบรตัน"
description: "อาร์เนอ ชล็อต กุนซือทีมหงส์แดง ลิเวอร์พูล ออกมาตอบคำถามจากรณีที่มีคนตั้งข้อสงสัยเรื่องอนาคตของ โมฮาเหม็ด ซาลาห์ ดาวยิงประจำทีม จากการโพสต์โซเชียลมีเดีย"
category: "SPORTS"
language: "th"
date: 2024-11-05T11:20:47.728Z
---

# อาร์เนอ ตอบแล้ว ปม โม ซาลาห์ โพสต์ไอจี หลังเกมไบรตัน

[![อาร์เนอ ตอบแล้ว ปม โม ซาลาห์ โพสต์ไอจี หลังเกมไบรตัน](https://www.khaosod.co.th/wpapp/uploads/2024/11/arne.jpg "อาร์เนอ ตอบแล้ว ปม โม ซาลาห์ โพสต์ไอจี หลังเกมไบรตัน")](https://www.khaosod.co.th/wpapp/uploads/2024/11/arne.jpg)

อาร์เนอ ชล็อต กุนซือทีมหงส์แดง ลิเวอร์พูล ออกมาตอบคำถามจากรณีที่มีคนตั้งข้อสงสัยเรื่องอนาคตของ โมฮาเหม็ด ซาลาห์ ดาวยิงประจำทีม จากการโพสต์โซเชียลมีเดีย

ก่อนหน้านี้ โมฮาเหม็ด ซาลาห์ เพิ่งยิงประตูชัยให้ ลิเวอร์พูล เปิดสนามแอนฟิลด์ เอาชนะ ไบรตัน 2-1 ในเกมพรีเมียร์ ลีก เมื่อสุดสัปดาห์ที่ผ่านมา

และหลังจบเกมดังกล่าวทางดาวยิงทีมชาติอียิปต์ได้ออกมาโพสต์ผ่านอินสตาแกรม ว่า “จ่าฝูงของตารางคะแนน คือ ที่ที่สโมสรแห่งนี้คู่ควร ไม่มีอะไรนอกจากนั้นแล้ว, ทุกทีมต่างคว้าชัยชนะในแมตช์การแข่งขัน แต่มีทีมเดียวที่จะได้เป็นแชมป์ในตอนสุดท้าย นั่น คือ สิ่งที่เราต้องการ, ขอบคุณสำหรับการสนับสนุนเมื่อคืนที่ผ่านมา ไม่ว่าอะไรจะเกิดขึ้น ผมจะไม่มีวันลืมความรู้สึกในการยิงประตูในแอนฟิลด์”

และล่าสุดทาง อาร์เนอ ชล็อต ออกมาตอบคำถามเกี่ยวกับโพสต์ดังกล่าวของ ซาลาห์ ว่า

“พวกคุณตีความไปในแบบที่คนอื่นอาจจะไม่ได้คิดแบบนั้น ผมไม่ได้ดูอินสนาแกรมของนักเตะ ผมแค่คุยกับพวกเขา ซึ่งคุณไม่สามารถทำได้ ดังนั้น นั่นคือความได้เปรียบที่ผมมี”

“โมกำลังทำผลงานได้ดีมากในเวลานี้ ตราบใดที่เขายังอยู่ที่ลิเวอร์พูล เขาทำผลงานได้ดีมาตลอด รวมถึงอีกครั้งในฤดูกาลนี้”

“ผมหวังว่าเขาจะโพสต์อีกหลังจากเกมกับเลเวอร์คูเซน และหลังจากเกมในวันอาทิตย์ (กับแอสตัน วิลลา) ด้วย และสิ่งที่เขาพูดนั้นไม่สำคัญสำหรับผม”

“สิ่งเดียวที่สำคัญสำหรับผม คือ เขาเล่นอย่างไร และสิ่งที่เขาบอกกับผมตอนที่เราได้พูดคุยกัน และนั่นคือสิ่งที่เกิดขึ้น มันไม่ใช่วิธีที่พวกคุณตีความจากโพสต์เดียวของเขา”