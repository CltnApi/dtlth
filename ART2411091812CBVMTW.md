---
layout: post
code: "ART2411091812CBVMTW"
origin_url: "https://www.khaosod.co.th/sports/news_9498231"
image: "https://github.com/user-attachments/assets/6738e3ac-dbf0-4a64-9667-1b1535324471"
title: "โชคร้ายซ้ำอีกปี เอแดร์ มิลิเตา บาดเจ็บเอ็นเข่าฉีก ปิดฉากฤดูกาลนี้เรียบร้อย"
description: "เรอัล มาดริด แถลงยืนยันว่า เอแดร์ มิลิเตา ได้รับบาดเจ็บเอ็นไขว้หน้าข้อเข่าข้างขวาฉีก และกระดูกข้อเข่าเสียหายด้วย จึงต้องปิดเทอมฤดูกาลนี้ไปโดยปริยาย"
category: "SPORTS"
language: "th"
date: 2024-11-09T18:16:36.454Z
---

# โชคร้ายซ้ำอีกปี เอแดร์ มิลิเตา บาดเจ็บเอ็นเข่าฉีก ปิดฉากฤดูกาลนี้เรียบร้อย

[![โชคร้ายซ้ำอีกปี เอแดร์ มิลิเตา บาดเจ็บเอ็นเข่าฉีก ปิดฉากฤดูกาลนี้เรียบร้อย](https://www.khaosod.co.th/wpapp/uploads/2024/11/2024-11-09T133551Z_56469138_UP1EKB911RQ4O_RTRMADP_3_SOCCER-SPAIN-RMA-OSA.jpg "โชคร้ายซ้ำอีกปี เอแดร์ มิลิเตา บาดเจ็บเอ็นเข่าฉีก ปิดฉากฤดูกาลนี้เรียบร้อย")](https://www.khaosod.co.th/wpapp/uploads/2024/11/2024-11-09T133551Z_56469138_UP1EKB911RQ4O_RTRMADP_3_SOCCER-SPAIN-RMA-OSA.jpg)

“ราชันชุดขาว”เรอัล มาดริด แห่งลา ลีกา สเปน แถลงยืนยันว่า เอแดร์ มิลิเตา ปราการหลังดีกรีทีมชาติบราซิล ได้รับบาดเจ็บเอ็นไขว้หน้าข้อเข่าข้างขวาฉีก และกระดูกข้อเข่าได้รับความเสียหาย ทำให้ต้องปิดเทอมฤดูกาลนี้ไปโดยปริยาย

ในเกมลา ลีกา ที่มาดริดเปิดบ้านชนะโอซาซูนา 4-0 เมื่อวันที่ 9 พฤศจิกายน มิลิเตาได้รับบาดเจ็บจนต้องถูกเปลี่ยนตัวออกตั้งแต่นาที 30 ซึ่งผลการตรวจพบว่าบาดเจ็บอย่างรุนแรงดังกล่าว โดยจะต้องเข้ารับการผ่าตัดในอีกไม่กี่วันหลังจากนี้

เมื่อฤดูกาลก่อน มิลิเตาก็ได้รับบาดเจ็บเอ็นไขว้หน้าข้อเข่าฉีกขาดเช่นกัน แต่เกิดขึ้นกับข้างซ้าย ซึ่งทำให้เจ้าตัวได้ลงสนามไปแค่ 13 นัดรวมทุกรายการ ส่วนฤดูกาลนี้แข้งแซมบ้าได้ลงสนามไปแล้ว 17 นัดรวมทุกรายการ

แมตช์นี้ไม่ได้มีแค่มิลิเตาที่ถูกเปลี่ยนตัวเพราะอาการบาดเจ็บ เพราะยังมี โรดรีโก ที่ถูกเปลี่ยนตัวตั้งแต่ 20 นาทีแรก และลูกัส บาซเกซ ซึ่งออกจากสนามในช่วงพักครึ่ง เพราะถูกอาการเดี้ยงเล่นงานเช่นกัน