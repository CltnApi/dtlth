---
layout: post
code: "ART2411150913H0L2KI"
origin_url: "https://www.khaosod.co.th/sports/news_9507124"
image: "https://github.com/user-attachments/assets/85ad501b-a015-42f3-95a9-a0d879cce69b"
title: "นิชิกายะ พอใจภาพรวมทีม23ปีชุดแรก หวังนักเตะกลุ่มสองทำผลงานได้ดีไม่ต่างกัน"
description: "นิชิกายะ ทาคายูกิ หัวหน้าผู้ฝึกสอนทีมชาติไทย รุ่นไม่เกิน 23 ปี เผยพอใจผลงานนักเตะชุดแรกที่เข้าแคมป์เดือนพ.ย. หวังกลุ่มที่สองจะทำผลงานได้ไม่ต่างกัน"
category: "SPORTS"
language: "th"
date: 2024-11-15T13:39:34.067Z
---

# นิชิกายะ พอใจภาพรวมทีม23ปีชุดแรก หวังนักเตะกลุ่มสองทำผลงานได้ดีไม่ต่างกัน

[![นิชิกายะ พอใจภาพรวมทีม23ปีชุดแรก หวังนักเตะกลุ่มสองทำผลงานได้ดีไม่ต่างกัน](https://www.khaosod.co.th/wpapp/uploads/2024/11/Nichikaya-1.jpg "นิชิกายะ พอใจภาพรวมทีม23ปีชุดแรก หวังนักเตะกลุ่มสองทำผลงานได้ดีไม่ต่างกัน")](https://www.khaosod.co.th/wpapp/uploads/2024/11/Nichikaya-1.jpg)

นิชิกายะ ทาคายูกิ หัวหน้าผู้ฝึกสอนทีมชาติไทย รุ่นไม่เกิน 23 ปี เผยพอใจผลงานนักเตะชุดแรกที่เข้าแคมป์เดือนพ.ย. หวังกลุ่มที่สองจะทำผลงานได้ไม่ต่างกัน

ทาคายูกิ นิชิกายะ หัวหน้าผู้ฝึกสอนทีมชาติไทย รุ่นไม่เกิน 23 ปี ชาวญี่ปุ่น เรียกนักเตะเข้าแคมป์ฝึกซ้อมในระหว่างฟีฟ่าเดย์เดือนพ.ย. โดยแบ่งออกเป็น 2 กลุ่ม เพื่อให้นักเตะที่อยู่ในข่ายได้มีโอกาสลงซ้อมร่วมกัน โดยเมื่อ 15 พ.ย. ได้เรียกผู้เล่นกลุ่มที่สองเข้ารายงานตัวที่ไดนามิค ฟุตบอล แคมป์ จ.สมุทรปราการ ระหว่าง 15-18 พ.ย. และจะมีโปรแกรมอุ่นเครื่อง 1 นัด

สำหรับการรายงานตัวครั้งนี้มีนักเตะขอถอนตัวเพราะมีอาการบาดเจ็บสองราย ประกอบไปด้วย กษิดิศ กาฬสินธุ์ จากสโมสรชลบุรี เอฟซี และ ธนชัย นาถธนกุล จากสโมสรสมุทรปราการ ซิตี้ และได้เรียก ณัฐพงศ์ หามนตรี จากสุพรรณบุรี เอฟซี มาเสริมทีมแทน

หัวหน้าผู้ฝึกสอนรุ่น 23 ปี กล่าวว่า “สำหรับทีมชุดแรกที่เพิ่งเก็บตัวเสร็จสิ้น โดยรวมถือว่าน่าพอใจ เพราะตอนซ้อมทุกคนมีความตั้งใจกันมาก ส่วนการอุ่นเครื่องทุกคนทำผลงานได้ดี ผมคาดหวังว่าชุดที่สองจะสามารถทำผลงานได้ดีเช่นกัน ทีมชาติชุดนี้ผมพยายามเปิดกว้างมองหานักเตะอยู่เสมอ เพราะเราต้องการหานักเตะที่ดีที่สุดในแต่ละตำแหน่ง เพื่อมาแข่งขันกันภายในทีม”

สำหรับ ทีมชาติไทย รุ่นไม่เกิน 23 ปี ชุดที่ 2 จะเก็บตัว 4 วัน และซ้อมเช้า-เย็นทุกวัน และจะอุ่นเครื่องพบกับเกษตรศาสตร์ เอฟซี ในวันที่ 18 พ.ย.