---
layout: post
code: "ART2411150256KQGMWP"
origin_url: "https://www.khaosod.co.th/entertainment/news_9506325"
image: "https://github.com/user-attachments/assets/a2f177be-9322-4caa-8e8b-af99ef32c876"
title: "ร่วมเชียร์ โอปอล ในชุด \"สยามมานุสตรี\" มิสยูนิเวิร์ส 2024 รอบพรีลิมฯ ชมสด"
description: "เช้านี้ ร่วมเชียร์ โอปอล ในชุดประจำชาติ \"สยามมานุสตรี\" มิสยูนิเวิร์ส 2024 รอบพรีลิมฯ ที่ประเทศเม็กซิโก เผยช่องทางชมสดแฟนนางงามเตรียมตั้งตารอชม"
category: "ENTERTAINMENT"
language: "th"
date: 2024-11-15T03:01:24.971Z
---

# ร่วมเชียร์ โอปอล ในชุด "สยามมานุสตรี" มิสยูนิเวิร์ส 2024 รอบพรีลิมฯ ชมสด

[![ร่วมเชียร์ โอปอล ในชุด "สยามมานุสตรี" มิสยูนิเวิร์ส 2024 รอบพรีลิมฯ ชมสด](https://www.khaosod.co.th/wpapp/uploads/2024/11/opalsuchata1511679998.jpg "ร่วมเชียร์ โอปอล ในชุด "สยามมานุสตรี" มิสยูนิเวิร์ส 2024 รอบพรีลิมฯ ชมสด")](https://www.khaosod.co.th/wpapp/uploads/2024/11/opalsuchata1511679998.jpg)

เช้านี้ ร่วมเชียร์ โอปอล ในชุดประจำชาติ “สยามมานุสตรี” มิสยูนิเวิร์ส 2024 รอบพรีลิมฯ ที่ประเทศเม็กซิโก เผยช่องทางชมสด

แฟนนางงามเตรียมตั้งตารอชม โอปอล สุชาตา ช่วงศรี มิสยูนิเวิร์สไทยแลนด์ 2024 บนเวทีการประกวดมิสยูนิเวิร์ส 2024 รอบพรีลิมมินารี ที่ประเทศเม็กซิโก วันที่ 15 พ.ย. เวลา 09.00 น. ตามเวลาในประเทศไทย

_**โดย โอปอล ตัวแทนสายสะพานไทยแลนด์สุดแข็งแกร่งจะโชว์ตัวในชุดราตรี ชุดว่ายน้ำ และชุดประจำชาติ “สยามมานุสตรี” ที่ทุกคนตั้งตารอชม**_

ซึ่งคำว่า “Siam Manustree” มีความหมายว่า “เครื่องแต่งกายเพื่อรำลึกถึงวีรสตรีแห่งสยาม”  
โดยบันทึกทางประวัติศาสตร์ของไทยยกย่องความกล้าหาญของสมเด็จพระนางเจ้าสุริโยทัยในการสู้รบในศึกช้างคู่พระราชทาน และทรงเสียสละพระชนม์ชีพเพื่อปกป้องอาณาจักรไทย

[![](https://www.khaosod.co.th/wpapp/uploads/2024/11/opalsuchata15116711.jpg)](https://www.khaosod.co.th/wpapp/uploads/2024/11/opalsuchata15116711.jpg)

ADVERTISEMENT

เหตุการณ์นี้สะท้อนถึงพลังอันไร้ขีดจำกัดของสตรีไทยที่สามารถเป็นผู้นำ , ต่อสู้ , และเสียสละชีวิตเพื่อแผ่นดินที่คนไทยสืบทอดและอาศัยอยู่ในปัจจุบัน

แรงบันดาลใจในการออกแบบชุดสยามมานุสตรี โดยใช้เทคนิคงานหัตถศิลป์ชั้นสูง รวมถึงงานประดับปีกแมลงทับอันวิจิตรบรรจง รวมผู้เชี่ยวชาญและครูช่างครบทุกแขนง นับเป็นความภาคภูมิใจและพลังในการขับเคลื่อนงานศิลปาชีพของไทย สู่สายตาชาวโลก

เครื่องหัวชฎายกสูง ประดับด้วยดอกไม้ไหว กรรเจียกจอน และสายรัดที่ทรงพลัง สื่อถึงชุดที่ใช่แค่แสดงถึงฐานันดรศักดิ์ที่สูงส่ง แต่ยังพร้อมต่อการต่อกรในทุกยาม แน่นนอนว่าเรื่องสี ลวดลายนั้นบ่งชัดถึงความเป็นไทย

อาภรณ์ชุดรูปแบบสตรีนักรบผู้สูงศักดิ์ ถูกตีโจทย์เป็นทั้งชุดเกราะ นักรบที่มีความอ่อนช้อย แต่ดุดันไปในตัว การใส่ลวดไทย ทั้งลายกนก ลายกระจัง และหน้าสิงห์ ส่งให้ชุดออกมาดูทันสมัย ขณะที่เนื้อผ้าด้านในยังใส่รายละเอียดของการปักเย็บคล้ายดอกมณฑารพ ดอกไม้สวรรค์ ที่ปรับให้โมเดิร์นขึ้น

อาภรณ์ส่วนล่าง นอกจากการนุ้งผ้า นุ้งโจงกระแบนอย่างไทยแล้ว ในรายละเอียดของผ้าที่หยิบมา เห็นถึงความละเมียดเรื่องงานทอ และชุดที่ออกมาให้ร้อยเรียงไปกับองค์ประกอบทั้งชุดอย่างสวยงามตั้งแต่ศีรษะจรดปลายเท้า

รองเท้าบูท รายละเอียด ดีเทลก็ยังไม่หลุดคอนเซ็ปต์ความเป็นไทย ประดับตกแต่งลวดลายเพิ่มให้ดูไปขัดตาและนำสมัยสมยุค

พระแสงของ้าว ดูทรงพลัง ดีไซน์ออกมาได้อย่างลงตัวไม่เวอร์เกินไป ทำให้ชุด “สยามมานุสตรี” นั้นยิ่งงดงามยิ่งขึ้น และย้อนกลับไปนึกถึงวีรสตรีแห่งราชอาณาจักรโบราณ ที่ทรงสละชีวิตจนกลายเป็นตำนานตราบปัจจุบัน

[![](https://www.khaosod.co.th/wpapp/uploads/2024/11/opalsuchata15116712.jpg)](https://www.khaosod.co.th/wpapp/uploads/2024/11/opalsuchata15116712.jpg)

ร่วมเชียร์ โอปอล สุชาตา ช่วงศรี มิสยูนิเวิร์สไทยแลนด์ 2024 ในรอบพรีลิมมินารี วันที่ 15 พ.ย. และรอบตัดสินในวันที่ 17 พ.ย. 09.00 น. ตามเวลาในประเทศไทย



**ช่องทางออนไลน์**  
– Youtube [Miss Universe : https://www.youtube.com/watch?v=5BhQ5MxfDiA](https://www.youtube.com/watch?v=5BhQ5MxfDiA)  
(โดยต้องสมัครสมาชิก ราคา 900.- สำหรับ Full Benefit ทุกรอบการประกวดและคลิปเบื้องหลังต่าง ๆ ของ Miss Universe 2024)  
– สถานีโทรทัศน์JKN18 (ซึ่งเป็นผู้ได้รับสิทธ์ในการถ่ายทอดสด ในประเทศไทยแต่เพียงผู้เดียว)