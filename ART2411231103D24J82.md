---
layout: post
code: "ART2411231103D24J82"
origin_url: "https://www.khaosod.co.th/special-stories/news_9518519"
image: "https://github.com/user-attachments/assets/8b082922-d240-4803-8e86-22f550b92431"
title: "บุกจับแก๊งค้าซากเสือโคร่ง กลางเมืองนนท์ เจอหนังเสือโคร่งผืนเบ้อเร่อ โพสต์ขายโจ๋งครึ่มผ่านโซเชียล"
description: "บุกจับแก๊งค้าซากเสือโคร่ง กลางเมืองนนท์ เจอหนังเสือโคร่งผืนเบ้อเร่อ โพสต์ขายโจ๋งครึ่มผ่านโซเชียล หลังเจ้าหน้าที่ได้รับแจ้งเบาะแส"
category: "SPECIAL_STORIES"
language: "th"
date: 2024-11-23T11:31:29.972Z
---

# บุกจับแก๊งค้าซากเสือโคร่ง กลางเมืองนนท์ เจอหนังเสือโคร่งผืนเบ้อเร่อ โพสต์ขายโจ๋งครึ่มผ่านโซเชียล

[![บุกจับแก๊งค้าซากเสือโคร่ง กลางเมืองนนท์ เจอหนังเสือโคร่งผืนเบ้อเร่อ โพสต์ขายโจ๋งครึ่มผ่านโซเชียล](https://www.khaosod.co.th/wpapp/uploads/2024/11/tiger3.jpg "บุกจับแก๊งค้าซากเสือโคร่ง กลางเมืองนนท์ เจอหนังเสือโคร่งผืนเบ้อเร่อ โพสต์ขายโจ๋งครึ่มผ่านโซเชียล")](https://www.khaosod.co.th/wpapp/uploads/2024/11/tiger3.jpg)

**บุกจับแก๊งค้าซากเสือโคร่ง กลางเมืองนนท์ เจอหนังเสือโคร่งผืนเบ้อเร่อ โพสต์ขายโจ๋งครึ่มผ่านโซเชียล หลังเจ้าหน้าที่ได้รับแจ้งเบาะแส**

วันที่ 23 พ.ย. 2567 นายอรรถพล เจริญชันษา อธิบดีกรมอุทยานแห่งชาติ สัตว์ป่าและพันธุ์พืช เปิดเผยว่า สืบเนื่องจาก ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม สั่งการให้เข้มงวดการปราบปรามการลักลอบค้าสัตว์ป่า ทั้งการเลี้ยงสัตว์ป่าผิดกฎหมาย การค้าออนไลน์ และการค้าตามแนวชายแดน

บุกจับแก๊งค้าซากเสือโคร่ง กลางเมืองนนท์ เจอหนังเสือโคร่งผืนเบ้อเร่อ โพสต์ขายโจ๋งครึ่มผ่านโซเชียล

นายนาวี ช้างภิรมย์ ผู้อำนวยการส่วนประสานความร่วมมือด้านทรัพยากรธรรมชาติและหัวหน้าชุดเหยี่ยวดง รายงานว่า เมื่อวันที่ 22 พ.ย.2567 เวลา 18.45 น. เจ้าหน้าที่ชุดเหยี่ยวดง หน่วยเฉพาะกิจพญาเสือ ร่วมกับตำรวจ กก.4 และ กก.2 บก.ปทส. พร้อมด้วยเจ้าหน้าที่จาก US Fish and Wildlife Service (US.FWS.) และ Wildlife Justice Commission (WJC) ได้นำหมายค้นศาลจังหวัดนนทบุรี เข้าตรวจค้นบ้านหลังหนึ่งในพื้นที่หมู่ 3 ต.บางรักพัฒนา อ.บางบัวทอง จ.นนทบุรี

จากการตรวจค้นพบนายสุทธิรักษ์ (สงวนนามสกุล) อายุ 59 ปี ภายในบ้าน พร้อมของกลางซากหนังเสือโคร่งรวมหัว 3 ผืน มูลค่ารวม 430,000 บาท ซึ่งผู้ต้องหาให้การว่าเป็นของนายชาลี (สงวนนามสกุล) ที่นำมาเก็บไว้ การตรวจสอบไม่พบใบอนุญาตครอบครองซากสัตว์ป่าและไม่มีเครื่องหมายประจำตัวสัตว์

[![](https://www.khaosod.co.th/wpapp/uploads/2024/11/tiger5.jpg)](https://www.khaosod.co.th/wpapp/uploads/2024/11/tiger5.jpg)

เจ้าหน้าที่จึงแจ้งข้อหาตามพระราชบัญญัติสงวนและคุ้มครองสัตว์ป่า พ.ศ. 2562 ในความผิดฐานครอบครองซากสัตว์ป่าคุ้มครองโดยไม่ได้รับอนุญาต มีโทษจำคุกไม่เกิน 5 ปี ปรับไม่เกิน 500,000 บาท หรือทั้งจำทั้งปรับ และข้อหาพยายามค้าสัตว์ป่าคุ้มครอง มีโทษจำคุกไม่เกิน 10 ปี ปรับไม่เกิน 1,000,000 บาท หรือทั้งจำทั้งปรับ

บุกจับแก๊งค้าซากเสือโคร่ง กลางเมืองนนท์ เจอหนังเสือโคร่งผืนเบ้อเร่อ โพสต์ขายโจ๋งครึ่มผ่านโซเชียล

เจ้าหน้าที่ได้ส่งตัวผู้ต้องหาพร้อมของกลางให้พนักงานสอบสวนสถานีตำรวจภูธรบางบัวทอง จังหวัดนนทบุรี ดำเนินคดีตามกฎหมาย โดยมอบหมายให้ตำรวจ กก.4 บก.ปทส. เป็นผู้ร้องทุกข์กล่าวโทษ ส่วนของกลางจะถูกส่งไปตรวจพิสูจน์ที่ศูนย์นิติวิทยาศาสตร์สัตว์ป่า สำนักอนุรักษ์สัตว์ป่า กรมอุทยานแห่งชาติ สัตว์ป่า และพันธุ์พืชต่อไป