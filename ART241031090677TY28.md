---
layout: post
code: "ART241031090677TY28"
origin_url: "https://www.khaosod.co.th/https://www.khaosod.co.th/lifestyle/travel/news_9475224"
image: "https://github.com/user-attachments/assets/5ec12ed8-87c2-4219-bbee-690529dc0747"
title: "ททท. จัดสัมมนา “ท่องเที่ยวไทย : ปรับตัวอย่างไรให้รอดในยุคที่โลกเปลี่ยน”"
description: "การท่องเที่ยวแห่งประเทศไทย จัดสัมมนา “ท่องเที่ยวไทย : ปรับตัวอย่างไรให้รอดในยุคที่โลกเปลี่ยน” สร้างแรงบันดาลใจและแนวทางสู่การพัฒนาอย่างยั่งยืน "
category: "LIFESTYLE"
language: "en"
date: 2024-11-01T10:59:58.259Z
---

# ททท. จัดสัมมนา “ท่องเที่ยวไทย : ปรับตัวอย่างไรให้รอดในยุคที่โลกเปลี่ยน”

[![ททท. จัดสัมมนา “ท่องเที่ยวไทย : ปรับตัวอย่างไรให้รอดในยุคที่โลกเปลี่ยน”](https://www.khaosod.co.th/wpapp/uploads/2024/10/PZ6_0366_0.jpg "ททท. จัดสัมมนา “ท่องเที่ยวไทย : ปรับตัวอย่างไรให้รอดในยุคที่โลกเปลี่ยน”")](https://www.khaosod.co.th/wpapp/uploads/2024/10/PZ6_0366_0.jpg)

**ททท. จัดสัมมนา “ท่องเที่ยวไทย : ปรับตัวอย่างไรให้รอดในยุคที่โลกเปลี่ยน” สร้างแรงบันดาลใจและแนวทางสู่การพัฒนาอย่างยั่งยืน**

25 ต.ค. 67 – การท่องเที่ยวแห่งประเทศไทย (ททท.) จัดงานสัมมนา “ท่องเที่ยวไทย : ปรับตัวอย่างไรให้รอดในยุคที่โลกเปลี่ยน” ภายใต้โครงการ STAR (Sustainable Tourism Acceleration Rating) เพื่อเป็นเวที UPSKILLความรู้ นำเสนอกลยุทธ์ในการปรับตัวให้ธุรกิจท่องเที่ยวอยู่รอดพร้อมยกระดับสู่การท่องเที่ยวอย่างยั่งยืนไปสู่สากลแก่ผู้ประกอบการ

โดยมี นางจิระวดี คุณทรัพย์ รองผู้ว่าการด้านสินค้าและธุรกิจท่องเที่ยว ททท. เป็นประธานเปิดงาน พร้อมด้วย นางสาวเอิบลาภ ศรีภิรมย์ ผู้อำนวยการฝ่ายสินค้าการท่องเที่ยว ททท. กล่าวรายงาน ณ โรงแรมแบงค็อก แมริออท มาร์คีส์ ควีนส์ปาร์ค กรุงเทพฯ ซึ่งมีผู้ประกอบการที่เข้าร่วมกว่า 100 ท่าน

งานสัมมนาเปิดเวทีด้วยการบรรยาย โดย ผศ.ดร.จุฑามาศ วิศาลสิงห์ ประธานกรรมการบริหารจาก Perfect Link Consulting Group ในหัวข้อ “ภาพรวมความยั่งยืน ไม่ทำไม่ได้แล้ว” ซึ่งเน้นย้ำว่าธุรกิจท่องเที่ยวไทยต้องพัฒนาให้สอดคล้องกับความยั่งยืนและกระแสรักษ์โลกที่กำลังได้รับความสนใจ ซึ่งผู้ประกอบการที่เข้าร่วมงานต่างได้รับคำแนะนำเชิงปฏิบัติในการสร้างมูลค่าให้แก่ธุรกิจของตนโดยไม่ละเลยความรับผิดชอบต่อสิ่งแวดล้อม

ในช่วงถัดมา ผศ.ดร.แก้วตา ม่วงเกษม อาจารย์ประจำสาขาการจัดการท่องเที่ยวและบริการ วิทยาลัยนานาชาติ มหาวิทยาลัยมหิดล ได้แบ่งปันข้อมูลเชิงลึกเกี่ยวกับการสร้างประสบการณ์ท่องเที่ยวที่มีคุณค่าในประเทศไทย พร้อมให้คำแนะนำผู้ประกอบการในการปรับตัวด้วยการนำเสนอจุดขายที่ผูกกับวัฒนธรรมและวิถีชีวิตชุมชน ซึ่งจะช่วยสร้างความแตกต่าง และดึงดูดนักท่องเที่ยวที่ใส่ใจเรื่องสิ่งแวดล้อม ในหัวข้อ “การท่องเที่ยวที่ยั่งยืนในประเทศไทย ก้าวต่อไปคืออะไร”

และอีกหนึ่งในหัวข้อที่ได้รับความสนใจเป็นพิเศษ คือ เวทีเสวนา “VALUE ใน VOLUME กับการจัดการขยะ” โดยมีวิทยากรผู้เชี่ยวชาญร่วมแลกเปลี่ยนความคิดเห็น ได้แก่ นางสาวพรธิชา วงศ์ยานนาวา Sustainable Manager ผู้จัดการด้านความยั่งยืนจากโรงแรมแบงค็อก แมริออท มาร์คีส์ ควีนส์ปาร์, นายวิชการ ปลอดกระโทก CEO และผู้ร่วมก่อตั้ง Wake Up Waste Internal Start-Up SCGC แพลตฟอร์มการบริหารจัดการขยะ, และ นายชณัฐ วุฒิวิกัยการ (ก้อง) คอนเทนต์ครีเอเตอร์จากช่อง KongGreenGreen เน้นย้ำถึงความสำคัญของการลดปริมาณขยะ และการจัดการขยะในปริมาณมากอย่างมีประสิทธิภาพ เพื่อสร้างผลกระทบเชิงบวกต่อสังคมและสิ่งแวดล้อม

และในช่วงบ่ายยังมีการบรรยายเกี่ยวกับ “โมเดลเศรษฐกิจและการใช้ DATA” เพื่อการวิเคราะห์และการวางแผนอย่างแม่นยำ โดย นายณัฐพล ม่วงทำ (หนุ่ย) จากเพจการตลาดวันละตอน ซึ่งช่วยให้ผู้ประกอบการที่เข้าร่วมได้แนวทางในการนำ Data มาประยุกต์ใช้กับการดำเนินธุรกิจได้อย่างมีประสิทธิภาพ โดยผู้ประกอบการที่เข้าร่วมการสัมมนาครั้งนี้จะได้รับประกาศนียบัตรเพื่อแสดงถึงความตั้งใจในการร่วมมือขับเคลื่อนธุรกิจการท่องเที่ยวอย่างยั่งยืนต่อไป

นอกจากนี้ ภายในงานผู้เข้าร่วมงานยังได้พบกับการจัดบูธแสดงแนวทางธุรกิจที่ได้รับมาตรฐาน STAR เพื่อนำเสนอความสำเร็จขององค์กรต่าง ๆ ที่ได้ดำเนินธุรกิจบนพื้นฐานความยั่งยืนอย่างเป็นรูปธรรม การจัดงานนี้นับเป็นอีกก้าวสำคัญในการขับเคลื่อนธุรกิจท่องเที่ยวไทยให้สอดคล้องกับการเปลี่ยนแปลงของโลกและเป็นการเตรียมความพร้อมรับมือกับทุกความท้าทายในอนาคต โดยในปี 2568 ททท. มีแผนการดำเนินงานสร้างการตระหนักรู้และเพิ่มจำนวนผู้ประกอบการผ่านมาตรฐานโครงการ STAR อย่างต่อเนื่องพร้อมพัฒนามาตรฐานSTAR สู่ระดับสากลเพื่อยกระดับสินค้าและบริการในภาคอุตสาหกรรมการท่องเที่ยวให้มุ่งสู่ความยั่งยืนต่อไป

ผู้ประกอบการในอุตสาหกรรมท่องเที่ยวสามารถติดตามรายละเอียดเพิ่มเติมและสมัครเข้าร่วมโครงการ STAR ได้ที่ Website : www.TATstar.org หรือ Facebook :https://www.facebook.com/tatstar.green และสอบถามข้อมูลเพิ่มเติม Line official : @TATStar