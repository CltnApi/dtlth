---
layout: post
code: "ART2411210836EIR2EW"
origin_url: "https://www.khaosod.co.th/special-stories/news_9515337"
image: "https://github.com/user-attachments/assets/e5712b82-4695-4f12-93a7-e06899ac6b12"
title: "เปิดใจ หนุ่มพิการตั้งแต่เกิด ใจสู้ทำงานเลี้ยงครอบครัว เผยเคยโดนล้อไม่เหมือนคนอื่น"
description: "เปิดใจหนุ่มพิการตั้งแต่เกิด ใจสู้ ทำงานเลี้ยงครอบครัว เผยเคยโดนแกล้ง โดนล้อ ไม่เหมือนคนอื่น ไม่อยากเรียน แต่ก็อดทนจนจบ ครอบครัวสำคัญให้ความรัก"
category: "SPECIAL_STORIES"
language: "th"
date: 2024-11-21T09:01:58.644Z
---

# เปิดใจ หนุ่มพิการตั้งแต่เกิด ใจสู้ทำงานเลี้ยงครอบครัว เผยเคยโดนล้อไม่เหมือนคนอื่น

[![เปิดใจ หนุ่มพิการตั้งแต่เกิด ใจสู้ทำงานเลี้ยงครอบครัว เผยเคยโดนล้อไม่เหมือนคนอื่น](https://www.khaosod.co.th/wpapp/uploads/2024/11/wut2.jpg "เปิดใจ หนุ่มพิการตั้งแต่เกิด ใจสู้ทำงานเลี้ยงครอบครัว เผยเคยโดนล้อไม่เหมือนคนอื่น")](https://www.khaosod.co.th/wpapp/uploads/2024/11/wut2.jpg)

**เปิดใจหนุ่มพิการตั้งแต่เกิด ใจสู้ ทำงานเลี้ยงครอบครัว เผยเคยโดนแกล้ง โดนล้อ ไม่เหมือนคนอื่น ไม่อยากเรียน แต่ก็อดทนจนจบ ครอบครัวสำคัญให้ความรัก**

เมื่อเวลา 14.00 น.วันที่ 21 พ.ย.67 ที่ บ.โนนสว่าง ต.เหล่างาม อ.โพธิ์ไทร จ.อุบลราชธานี นายศราวุฒิ รีศีรี หรือ วุฒิ อายุ 26 ปี เปิดใจกับ ’ข่าวสดออนไลน์‘ ถึงเรื่องราวชีวิตของตัวเอง ที่พิการมาตั้งแต่กำเนิด แต่ใจสู้ ทพงานหาเงิน เลี้ยงดูครอบครัว ทำให้ชาวเน็ต ชื่นชมเป็นอย่างมาก

นายศราวุฒิ กล่าวว่า พ่อแม่ของตนมีลูกทั้งหมด 4 คน ซึ่งตนเป็นพี่ชายคนโต แต่พิการมาตั้งแต่กำเนิด ร่างกายไม่ค่อยแข็งแรง เกิดมาก็เป็นแบบนี้เลย ตั้งแต่เกิดมาก็เป็นโรคตัวเหลือง เข้าตู้อบอยู่ ที่โรงพยาบาล ถูกหมอเจาะมือทั้งสองข้าง เจาะสะดือ และเจาะเท้า เพื่อเอาไปตรวจและรักษา

โดยตอนเด็ก ๆ ที่ไปโรงเรียนก็ชื่นชอบตอน อยู่ในชั้นอนุบาล เพราะรู้สึกสนุก ได้เล่นกับเพื่อน ๆ ไม่ต้องคิดอะไรมากมาย แต่เมื่อเข้าช่วง ม.ปลาย ตนก็โดนเพื่อนแกล้ง โดนล้อว่า ไม่เหมือนคนอื่นเขา แล้วก็โดนเพื่อนทำร้ายด้วย จำได้ว่า เพื่อนทั้ง 2 คน จับขาแล้วก็กดลงกับโต๊ะ จากนั้นก็เอาเท้าดันไปที่เป้า ตอนนี้มันเจ็บจนร้องไห้ ไม่อยากไปโรงเรียนแล้ว แต่ก็ทำไม่ได้ จำเป็นต้องไปโรงเรียนเพราะอยากจะเรียนให้จบ ม.3 จะได้มีวุฒิการศึกษา



“ซึ่งที่ผ่านมาผมก็พยายามจะช่วยเหลือครอบครัวทุกทาง ทำงานมาตั้งแต่ ป.5 – ป.6 แล้ว อะไรที่ทำได้ผมก็อยากทำ ครอบครัวของผมไม่ค่อยมีเงิน ผมจึงอยากหาเงินให้ได้เยอะเยอะก็เลยไปขุดมันข้างทางเพื่อนำไปขาย เวลาทำงานก็เอาเงินมาให้พ่อกับแม่เพราะว่าผมอยากตอบแทนพวกเขาอยากให้พ่อแม่อยู่ดีกินดีไม่อยากให้ลำบากเหมือนที่เคยผ่านมา”

ที่ผ่านมา ก็มีช่วงที่ตนร้องไห้เสียใจและคิดว่าทำไมเราเกิดมาไม่เหมือนคนอื่นเขา ทำไมเราถึงไม่แข็งแรง แต่ตอนนี้ก็เลิกคิดไปนานแล้ว ซึ่งทางครอบครัวก็ได้ให้ความรักความอบอุ่น คอยสนับสนุนความรู้สึกของตนตลอด ตนจึงชอบยิ้มเพราะมันทำให้เรา ลืมเรื่องทุกข์ใจ แล้วก็ตั้งใจทำงาน เพื่อดูแลครอบครัว

![](https://www.khaosod.co.th/wpapp/uploads/2024/11/S__15786063_0-392x696.jpg)

ทั้งนี้ คลิปในโซเชียลต่างๆ ตนก็เป็นคนถ่ายแล้วก็นำมาลงในช่องทางเอง มีบางครั้งที่มีคนเข้ามาแสดงความคิดเห็นในเชิงลบ ตอนแรกเห็นก็รู้สึกเสียใจแต่พอเวลาผ่านไปก็ไม่ได้สนใจอะไรแล้วเพราะว่าคนแต่ละคนมีความคิดไม่เหมือนกัน เราเลือกที่จะใช้ชีวิตให้มีความสุขในแบบของเราดีกว่า

อย่างไรก็ตาม อยากบอกครอบครัวว่า ตนจะพยายามดูแลครอบครัวและสนับสนุนพ่อแม่ จะทำให้ท่านมีความสุข อยากให้พ่อกับแม่อยู่สบาย