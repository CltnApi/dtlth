---
layout: post
code: "ART2411260658QMU47N"
origin_url: "https://www.khaosod.co.th/sports/news_9521743"
image: "https://github.com/user-attachments/assets/fc2b06e3-eda0-423c-98a5-dfc47c00d2ee"
title: "ภาสพงษ์ คว้าที่4 - ศิริพร เย็บคาง6เข็ม ฝืนเจ็บลงแข่งจบที่28 วินด์เซิร์ฟเอเชีย"
description: "ภาสพงษ์ คว้าที่ 4 &#8211; “น้องดาว” ศิริพร แก้วดวงงาม เ..."
category: "SPORTS"
language: "th"
date: 2024-11-26T15:12:24.923Z
---

# ภาสพงษ์ คว้าที่4 - ศิริพร เย็บคาง6เข็ม ฝืนเจ็บลงแข่งจบที่28 วินด์เซิร์ฟเอเชีย

[![ภาสพงษ์ คว้าที่4 - ศิริพร เย็บคาง6เข็ม ฝืนเจ็บลงแข่งจบที่28 วินด์เซิร์ฟเอเชีย](https://www.khaosod.co.th/wpapp/uploads/2024/11/ghtewww.jpg "ภาสพงษ์ คว้าที่4 - ศิริพร เย็บคาง6เข็ม ฝืนเจ็บลงแข่งจบที่28 วินด์เซิร์ฟเอเชีย")](https://www.khaosod.co.th/wpapp/uploads/2024/11/ghtewww.jpg)

สมาคมกีฬาวินด์เซิร์ฟแห่งประเทศไทย ได้ส่งนักกีฬาจำนวน 7 คน เข้าร่วมการแข่งขันรายการวินด์เซิร์ฟชิงแชมป์เอเชีย และเยาวชน-ยุวชนชิงแชมป์เอเชีย ที่เมืองเซินเจิ้น ประเทศจีน ระหว่างวันที่ 19-25 พฤศจิกายน 2567 นั้น

![](https://www.khaosod.co.th/wpapp/uploads/2024/11/39477.jpg)

นายพัฒนา บุญสวัสดิ์ เลขาธิการสมาคมกีฬาวินด์เซิร์ฟแห่งประเทศไทย เปิดเผยว่า หลังจบการแข่งขันปรากฏว่า รุ่นโอเพ่น หญิง อธิชา หอมระรื่น จบอันดับ 22 แต้มเสีย 236 คะแนน ส่วน “น้องดาว“ ศิริพร แก้วดวงงาม เจ้าของเหรียญทองเอเชียนเกมส์ ครั้งที่ 19 “หางโจวเกมส์” ซึ่งเกิดอุบัติเหตุระหว่างฝึกซ้อมก่อนแข่งขันโดนเสาใบกระแทกจนคางแตกต้องเย็บถึง 6 เข็ม กัดฟันลงแข่งขัน จบอันดับ 28 แต้มเสีย 304 คะแนน ส่วนอันดับ 1 เป็นของ เจี๊ยะ ดู จากจีน แต้มเสีย 40 คะแนน

รุ่นโอเพ่น ชาย นายนิติพัฒนิ์ ไชยวุฒิเวทย์ จบอันดับ 42 แต้มเสีย 307 คะแนน , นายกิติศักดิ์ สมิท จบอันดับ 56 แต้มเสีย 461 คะแนน ส่วนอันดับ 1 เป็นของ กุน บี จากจีน แต้มเสีย 25 คะแนน

รุ่นเยาวชนชาย อายุไม่เกิน 19 ปี (U19) “โอโม่” ภาสพงษ์ เลี้ยงหล่ำ ทำผลงานยอดเยี่ยม จบอันดับ 4 แต้มเสีย 54 คะแนน ส่วนอันดับ 1 เป็นของ คิง ฮุง จากฮ่องกง แต้มเสีย 15 คะแนน โดยอันดับ 2-3 ก็เป็นนักกีฬาฮ่องกงเช่นกัน

รุ่นยุวชนชาย อายุไม่เกิน 17 ปี (U17) นายวชิรวิทย์ ทนอุป จบอันดับ 18 แต้มเสีย 188 คะแนน, นายรัชชานนท์ ขุนเจ๋ง จบอันดับ 21 แต้มเสีย 243 คะแนน ส่วน อันดับ 1 เป็นของ ชุน กิว เคอร์ติส โฮ จากฮ่องกง แต้มเสีย 23 คะแนน

“สภาพอากาศที่สนามแข่งขันค่อนข้างแปรปรวน มีฝนตกเกือบทุกวัน ระหว่างวันแข่งขันจะมีลมเบาสลับแรง ทำให้นักกีฬาการควบคุมเรือค่อนข้างยาก แต่ทุกคนพยายามสู้เต็มที่ใส่ทุกเรซ ภาพรวมถือว่ายังอยู่ในเกณฑ์ที่น่าพอใจ” นายพัฒนา บุญสวัสดิ์ ซึ่งเดินทางมาเกาะติดการแข่งขันถึงขอบสนาม กล่าว

สำหรับคณะนักกีฬาไทยและเจ้าหน้าที่ทั้งหมด มีเดินทางจากเมืองเซินเจิ้น ประเทศจีน ในวันที่ 26 พฤศจิกายน 2567 เวลา 23.55 น. ตามเวลาท้องถิ่น เร็วกว่าประเทศไทย 1 ชั่วโมง ด้วยสายการบินแอร์เอเชีย เที่ยวบิน เอฟดี 597 ถึงสนามบินดอนเมือง ประเทศไทย วันที่ 27 พฤศจิกายน 2567 เวลา 01.50 น.