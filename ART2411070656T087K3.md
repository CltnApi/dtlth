---
layout: post
code: "ART2411070656T087K3"
origin_url: "https://www.khaosod.co.th/sports/news_9494558"
image: "https://github.com/user-attachments/assets/09b21457-6d43-4547-b013-d75a60a122d8"
title: "บิ๊กต้น ต้อนรับผู้นำรักบี้เอเชีย พร้อมร่วมพัฒนาไปสู่ระดับโลก"
description: "&#8220;บิ๊กต้น&#8221; พ.ต.ท.กุลธน ประจวบเหมาะ นายกสมาคม..."
category: "SPORTS"
language: "th"
date: 2024-11-07T07:11:19.448Z
---

# บิ๊กต้น ต้อนรับผู้นำรักบี้เอเชีย พร้อมร่วมพัฒนาไปสู่ระดับโลก

[![บิ๊กต้น ต้อนรับผู้นำรักบี้เอเชีย พร้อมร่วมพัฒนาไปสู่ระดับโลก](https://www.khaosod.co.th/wpapp/uploads/2024/11/tyr.jpg "บิ๊กต้น ต้อนรับผู้นำรักบี้เอเชีย พร้อมร่วมพัฒนาไปสู่ระดับโลก")](https://www.khaosod.co.th/wpapp/uploads/2024/11/tyr.jpg)

“บิ๊กต้น” พ.ต.ท.กุลธน ประจวบเหมาะ นายกสมาคมกีฬารักบี้ฟุตบอลแห่งประเทศไทย ในพระบรมราชูปถัมภ์ ให้การต้อนรับ อัล-ดาไล ประธานสหพันธ์รักบี้แห่งเอเชีย และกรรมการบริหารสหพันธ์รักบี้แห่งเอเชีย ที่โรงแรมอัศวิน แกรนด์ คอนเวนชั่น วิภาวดี ห้องพระแม่ธรณี เมื่อวันที่ 7 พ.ย.2567

![](https://www.khaosod.co.th/wpapp/uploads/2024/11/S__8880208_0.jpg)

สมาคมกีฬารักบี้ฟุตบอลแห่งประเทศไทยในพระบรมราชูปถัมภ์ เป็นเจ้าภาพการจัดประชุมใหญ่สหพันธ์รักบี้แห่งเอเชีย โดยมีวาระสำคัญคือการเลือกตั้งประธานคนใหม่ของสหพันธ์รักบี้แห่งเอเชีย และเป็นเจ้าภาพการแข่งขันรักบี้ 7 คน ชิงชนะเลิศแห่งเอเชีย “Asia Rugby Emirates Sevens Series” สนามสุดท้ายของปี 2024 ระหว่างวันที่ 9-10 พ.ย.2567 ที่สนามบุณยะจินดา

พ.ต.ท.กุลธน ประจวบเหมาะ นายกสมาคมกีฬารักบี้ฟุตบอลแห่งประเทศไทย กล่าวว่า เป็นเรื่องที่น่าภาคภูมิของประเทศไทยที่ได้รับเกียรติการเป็นเจ้าภาพจัดประชุมใหญ่ของสหพันธ์รักบี้แห่งเอเชีย ซึ่งมีวาระสำคัญคือการเลือกตั้งประธานเอเชียรักบี้คนใหม่ โดยที่ผ่านมาประเทศไทยในสมัยที่ตนเป็นนายกสมาคมก็ได้เป็นเจ้าภาพการประชุมของเวิลด์รักบี้ และยังเคยนำถ้วยรักบี้เวิลด์คัพมาโชว์ที่ไทยแล้ว

![](https://www.khaosod.co.th/wpapp/uploads/2024/11/S__8880207_0.jpg)

ในวาระการเลือกตั้งประธานคนใหม่นั้น ตนก็อยากจะบอกว่าการเลือกตั้งก็เหมือนเกมๆหนึ่ง มีแพ้ มีชนะ และไม่ว่าใครจะแพ้หรือชนะ แต่ก็อยากให้ทุกคนหันหน้าร่วมมือกัน ช่วยกันพัฒนารักบี้ในทวีปเอเชีย ในส่วนของสมาคมกีฬารักบี้ฟุตบอลแห่งประเทศไทย ก็พร้อมที่จะร่วมทำงานกับทุกคน เพื่อความก้าวหน้าของกีฬารักบี้ในเอเชียไปสู่ระดับโลกให้มากยิ่งขึ้น ทั้งหมดในเอเชียกว่า 30 ประเทศ ต้องจับมือกันร่วมกันสร้างทีมในเอเชียให้ดีขึ้น เหมือนอย่าง ญี่ปุ่น, จีน, ฮ่องกง ที่เขาเข้าไปอยู่ในเวิลด์ซีรีส์ หรือ โอลิมปิกเกมส์

หากเจาะไปที่ในกลุ่มอาเซียนอย่างเช่น เวียดนาม กัมพูชา ที่เป็นเจ้าภาพซีเกมส์ 2 ครั้งหลังสุดไม่มีการบรรจุกีฬารักบี้ เพราะเขาเป็นประเทศที่กำลังพัฒนาในเรื่องกีฬารักบี้ ซึ่งไทยเองก็ให้ความช่วยเหลือในส่วนที่เราช่วยได้ และตนก็เชื่อว่าส่วนของเอเชียรักบี้ก็มีคนที่ค่อยดูเรื่องการพัฒนาตามภูมิภาคของทวีปอยู่แล้ว และประเทศไทยก็พร้อมอย่างยิ่งที่จะทำงานร่วม เพื่อยกระดับกีฬารักบี้ในกลุ่มประเทศอาเซียนให้ดียิ่งขึ้น

“ตอนนี้เราจะเห็นว่าทางเวิลด์รักบี้กำลังสร้างรักบี้ 15 คนประเภททีมหญิง ซึ่งทางเอเชียรักบี้ก็อาจจะนำมาพัฒนาด้วย สำหรับในไทยนั้นตนก็มีแนวคิดจะรับนโยบายมาทำเหมือนกันเพียงแต่ตอนนี้ทีมรักบี้ 7 คนหญิงของเราใกล้ประสบความสำเร็จแล้ว กำลังจะมีโอกาสเข้าไปในเวิลด์ซีรีส์ ทำให้ตนไม่สามารถทิ้งทีม 7 คนหญิงได้ ส่วนการทำรักบี้ 15 คนหญิงจะต้องใช้งบประมาณมหาศาลและจะต้องมาเริ่มสร้างกันใหม่ ถ้าเราเทความสำคัญไปที่ 15 คนหญิง ก็จะทำให้ 7 คนหญิงเราก็จะดรอปลงไปทั้งงบประมาณ และ บุคคลากร ทั้งนี้ตนยอมรับว่าอยู่ในแผนแต่ต้องขอดูจังหวะว่าเราจะพร้อมเริ่มได้เมื่อไรในส่วนของรักบี้ 15 คนหญิง” พ.ต.ท.กุลธน กล่าว

สำหรับการเลือกตั้งประธานสหพันธ์รักบี้แห่งเอเชียคนใหม่จะมีขึ้นในวันที่ 8 พ.ย.2567 โรงแรมอัศวิน แกรนด์ คอนเวนชั่น วิภาวดี โดยมีผู้สมัคร 2 คนคือ อัล-ดาไล ประธานสหพันธ์รักบี้แห่งเอเชียคนเดิม กับ อาดา มิลบี้ คณะกรรมการบริหารเวิลด์รักบี้ชาวฟิลิปปินส์ ส่วนวันที่ 9-10 พ.ย.2567 จะเป็นการแข่งขันรักบี้ 7 คน ชิงชนะเลิศแห่งเอเชีย “Asia Rugby Emirates Sevens Series” ที่สนามบุณยะจินดา โดยทีมชายมี 8 ทีม เข้าร่วมคือ ไทย, ญี่ปุ่น, จีน, สหรัฐอาหรับเอมิเรตส์, เกาหลีใต้, มาเลเซีย, สิงคโปร์, ฮ่องกง ส่วนทีมหญิงมี 8 ทีม ประกอบด้วย ไทย, จีน, ญี่ปุ่น, คาซัคสถาน, ฮ่องกง, สหรัฐอาหรับเอมิเรตส์, สิงคโปร์, มาเลเซีย

โดยศึก “Asia Rugby Emirates Sevens Series” เป็นแมตช์รักบี้ 7 คนที่ใหญ่ที่สุดในทวีปเอเชีย โดยจัดทั้งหมด 3 สนาม ที่ผ่านมาแข่งไปแล้ว 2 สนามคือที่ เกาหลีใต้ กับ จีน และมาปิดท้ายฤดูกาลที่ประเทศไทย นอกจากนี้ยังเป็นศึกที่เฟ้นหาทีมจากเอเชียไปแข่งรายการระดับโลกอย่าง World Series