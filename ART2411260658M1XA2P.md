---
layout: post
code: "ART2411260658M1XA2P"
origin_url: "https://www.khaosod.co.th/sports/news_9521698"
image: "https://github.com/user-attachments/assets/ed22b724-91f8-4aa3-b4fa-a4e10e1a4abf"
title: "ชัชชาติ รวมพลังนักวิ่งสร้างกุศลกันคึกคักใน “ก้าวด้วยธรรม” ปีที่ 8"
description: "เช้ามืดวานนี้ (24 พฤศจิกายน 2567) ศาสตราจารย์พิเศษ จรัญ ภักดีธนากุล ประธานกรรมการกองทุนเพื่อผู้ป่วยและโรงพยาบาลในมูลนิธิสมเด็จพระญาณสังวร"
category: "SPORTS"
language: "th"
date: 2024-11-26T15:07:29.602Z
---

# ชัชชาติ รวมพลังนักวิ่งสร้างกุศลกันคึกคักใน “ก้าวด้วยธรรม” ปีที่ 8

[![ชัชชาติ รวมพลังนักวิ่งสร้างกุศลกันคึกคักใน “ก้าวด้วยธรรม” ปีที่ 8](https://www.khaosod.co.th/wpapp/uploads/2024/11/run-1.jpg "ชัชชาติ รวมพลังนักวิ่งสร้างกุศลกันคึกคักใน “ก้าวด้วยธรรม” ปีที่ 8")](https://www.khaosod.co.th/wpapp/uploads/2024/11/run-1.jpg)

เช้ามืดวานนี้ (24 พฤศจิกายน 2567) ศาสตราจารย์พิเศษ จรัญ ภักดีธนากุล ประธานกรรมการกองทุนเพื่อผู้ป่วยและโรงพยาบาลในมูลนิธิสมเด็จพระญาณสังวร สมเด็จพระสังฆราช วัดบวรนิเวศวิหาร ในพระบรมราชูปถัมภ์ เป็นประธานเปิดงาน เดิน-วิ่ง “ก้าวด้วยธรรม” ครั้งที่ 8 เพื่อ 19 โรงพยาบาล” พร้อมด้วย ดร.สุนันทา ลีเลิศพันธ์ ประธานจัดกิจกรรมเดิน-วิ่ง การกุศล ฯ นางลาวัลย์ กันชาติ

ดร.ลักขณา ลีละยุทธโยธิน นายปิติ ลีเลิศพันธ์ รองประธานกรรมการ ฯ และอีกมากมาย โดยได้รับเกียรติจากนายชัชชาติ สิทธิพันธุ์ ผู้ว่าราชการกรุงเทพมหานคร มาร่วมก้าวปลุกพลัง ระดมพลสร้างกุศล พร้อมด้วย ศิลปินดารา ตัวแทนนักวิ่ง และผู้สนับสนุนใจดี ที่ตั้งใจมาร่วมกิจกรรมเดิน-วิ่ง กันอย่างล้นหลาม เพราะทุกคนมีเป้าหมายเป็นอันหนึ่งอันเดียวกัน คือการนำเงินบริจาคจากการรับสมัครผู้ใจบุญที่สนับสนุน และจากการทำบุญของประชาชน นำไปสร้างอาคารผู้ป่วยใน โรงพยาบาลอ่าวลึก จ.กระบี่ และมอบเงินบริจาคให้กับโรงพยาบาล 19 แห่ง นำไปใช้เพื่อประโยชน์ทางการแพทย์การรักษาเยียวยากรณีเร่งด่วนอันเป็นการเอื้อประโยชน์โดยตรงต่อประชาชนในพื้นที่ห่างไกลและคนไข้ที่ขาดแคลนรอคอยการเยียวยารักษา ณ บริเวณลานคนเมือง กรุงเทพมหานคร

สำหรับบรรยากาศในกิจกรรม เดิน-วิ่ง “ก้าวด้วยธรรมครั้งที่ 8 เพื่อ 19 โรงพยาบาล” มีการปล่อยตัวและเข้าเส้นชัยที่ลานคนเมือง กรุงเทพมหานคร เพื่อให้นักวิ่งมีพื้นที่วอร์มอัพร่างกาย กันอย่างเนืองแน่น มองไปทางไหนก็เต็มไปด้วยความครึกครื้น สะดุดตาด้วยสีสันของเสื้อที่โดดเด่น ทำให้ลานคนเมืองแคบไปถนัดตา ซึ่งการเดิน – วิ่ง มีระยะ Fun Run 5 กม. และ มินิมาราธอน 10.5 กม.

แต่ที่พิเศษคือ ปีนี้มีการแข่งขันมินิมาราธอนเป็นครั้งแรก โดยแบ่งประเภทการแข่งขันตามรุ่นอายุ เพื่อให้นักวิ่งในแต่ละเพศและวัยได้ประลองความเร็วกันอย่างสุดฝีมือ มีเงินรางวัล พร้อมโล่รางวัลแบบจัดเต็ม ที่ช่วยสร้างบรรยากาศให้การแข่งขันมีชีวิตชีวาและน่าตื่นเต้น พร้อมยังเป็นกำลังใจ ช่วยให้นักวิ่งมีแรงบันดาลใจในการวิ่งอย่างเต็มที่จนถึงเส้นชัย ซึ่งเส้นทางจะได้วิ่งผ่านสถานที่สำคัญในเกาะรัตนโกสินทร์ที่งดงามและมีคุณค่าทางประวัติศาสตร์หลายแห่ง และอีกไฮไลท์ของงานวิ่งคือซุ้มอาหาร ที่จัดเต็ม จากร้านเด็ด ร้านดัง จากผู้สนับสนุนใจบุญ มาให้นักวิ่งได้ชิมกันอย่างมากมาย

สำหรับผู้ที่สนใจสามารถร่วมบริจาคสมทบให้กับโรงพยาบาลทั้ง 19 แห่ง ได้ที่ บัญชีเงินฝากประเภทกระแสรายวัน ธนาคารกรุงไทย สาขาบางลำพู ชื่อบัญชี : มูลนิธิสมเด็จพระญาณสังวร สมเด็จพระสังฆราช วัดบวรนิเวศวิหาร ในพระบรมราชูปถัมภ์ เลขที่ บัญชี 167-6-00737-7