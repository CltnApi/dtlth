---
layout: post
code: "ART2411141232TFVT7T"
origin_url: "https://www.khaosod.co.th/breaking-news/news_9506005"
image: "https://github.com/user-attachments/assets/7771d810-24e6-45cf-a492-0e041e922ab4"
title: "จับแล้ว มือปืนฆ่า 2 ศพ หนุ่มรอดตายเล่าเหตุระทึก มีดจี้ปลดทรัพย์ โดนถีบลงเหว"
description: "จับแล้ว มือปืนฆ่า 2 ศพ ลวงมายิงทิ้งที่ราชบุรี หนุ่มรอดต..."
category: "HOT_NEWS"
language: "th"
date: 2024-11-14T12:37:18.857Z
---

# จับแล้ว มือปืนฆ่า 2 ศพ หนุ่มรอดตายเล่าเหตุระทึก มีดจี้ปลดทรัพย์ โดนถีบลงเหว

[![จับแล้ว มือปืนฆ่า 2 ศพ หนุ่มรอดตายเล่าเหตุระทึก มีดจี้ปลดทรัพย์ โดนถีบลงเหว](https://www.khaosod.co.th/wpapp/uploads/2024/11/yingpama.jpg "จับแล้ว มือปืนฆ่า 2 ศพ หนุ่มรอดตายเล่าเหตุระทึก มีดจี้ปลดทรัพย์ โดนถีบลงเหว")](https://www.khaosod.co.th/wpapp/uploads/2024/11/yingpama.jpg)

**จับแล้ว มือปืนฆ่า 2 ศพ ลวงมายิงทิ้งที่ราชบุรี หนุ่มรอดตายเล่าเหตุระทึก เสียงปืนดังสนั่น ถูกมีดจี้คอ บังคับปลดทรัพย์สิน สั่งถอดเสื้อ แล้วถีบลงเหว**

จากกรณีพบศพ นายออง ซาน วิน อายุ 43 ปี ชาวเมียนมา นายซอ ซอ ชาวเมียนมา ถูกยิงเสียชีวิต ทิ้งศพริมถนนลูกรังทางเข้าหมู่บ้านโป่งสองเกาะ ม.7 ต.สวนผึ้ง อ.สวนผึ้ง จ.ราชบุรี เมื่อช่วงเช้ามืดที่่ผ่านมา เบื้องต้นทราบว่า ผู้ตายทั้ง 2 คน ออกจากบ้านในเขต จ.สมุทรสาคร มากับเพื่อนอีก 4 คน ด้วยรถยนต์ 2 คัน ตั้งแต่เวลา 20.30 น.วันที่ 13 พ.ย. แล้วติดต่อไม่ได้ กระทั่งมาพบว่าเสียชีวิตดังกล่าว ตามที่เสนอข่าวไปแล้วนั้น **อ่านข่าว [คนร้ายโหด ยิงดับ 2 หนุ่ม ที่สวนผึ้ง ญาติช็อกโทรมาหา ตร.รับสายแจ้งข่าวร้าย](https://www.khaosod.co.th/around-thailand/news_9504794)**

ความคืบหน้าล่าสุดวันที่ 14 พ.ย.67 เจ้าหน้าที่ตำรวจได้ตรวจสอบพบรถทั้ง 2 คันแล้วพบว่ามุ่งหน้าไป จ.ตาก จึงได้ให้เจ้าหน้าที่ตำรวจของจ.ตาก สกัด ซึ่งสามารถจับกุมรถทั้ง 2 คันได้ รวมทั้งผู้ที่โดยสาร ก่อนที่ชุดสืบสวน สภ.สวนผึ้ง จะเดินทางไปรับตัวกลับมาสอบปากคำ

ด้าน นายออง ซาน เมน อายุ 40 ปี น้องชายของนายออง ซาน วิน หนึ่งในผู้ตาย ได้เดินทางมาดูศพที่ สภ.สวนผึ้ง พร้อมกล่าวว่า ได้รับแจ้งจากพี่สะใภ้ว่าพี่ชายออกจากบ้านมาพร้อมกับเพื่อนตั้งแต่เมื่อคืน จนถึงตอนนี้ยังติดต่อไม่ได้ และตรวจสอบพิกัดจากโทรศัพท์ก็พบว่ามาอยู่ที่ อ.สวนผึ้ง จ.ราชบุรี จึงได้เดินทางมา ประกอบกับช่วงที่โทรศัพท์หาผู้ตายนั้นมีตำรวจรับสาย จึงทำให้ทราบว่าเกิดเรื่องกับพี่ชาย แต่มีคนที่รอดชีวิตมาได้ ซึ่งตนกับครอบครัวก็รู้สึกสงสัยว่าทำไมถึงรอด แต่พี่ชายกับเพื่อนนั้นถูกยิง ส่วนสาเหตุนั้นไม่ทราบว่าเกิดจากอะไร เพราะพี่ชายไม่เคยเล่าให้ฟังและภรรยาของผู้ตายก็ไม่ได้รู้อะไรเลย

ส่วน นายวิน ชาวเมียนมา น้องชายของนายออง ซาน วิน ผู้เสียชีวิต มาเป็นล่ามแปลภาษาให้กับ นายอาการ ชาวเมียนมา ซึ่งเป็นผู้รอดชีวิตคนเดียวจากเหตุการณ์นี้ ก็บอกว่า ได้รับการติดต่อจากเพื่อนชาวเมียนมาซึ่งเป็นหนึ่งในผู้ต้องหา จำนวน 3 คน ว่าจ้างให้ไปส่งที่ จ.ราชบุรี โดยว่าจ้างรถ 2 คัน เนื่องจากอ้างว่ามีสิ่งของที่ต้องบรรทุกไปด้วย ทำให้ผู้ตายกับ นายอาการ นำรถปิกอัพออกมาคนละคัน ในช่วงเวลาประมาณ 20.00 น.ของวันที่ 13 พ.ย. และไปแวะรับเพื่อนของผู้ต้องหาอีก 2 คน ที่บริเวณตลาดมหาชัย จ.สมุทรสาคร

ซึ่งในช่วงนั้นก็ไม่ได้มีสิ่งของที่ต้องบรรทุกไป แต่เมื่อออกมาแล้วจึงได้ยอมขับรถมาส่งที่ จ.ราชบุรี เพราะผู้ต้องหาโอนเงินมัดจำมาให้แล้ว 1,000 บาท เมื่อมาถึงจุดหมายจะให้อีก 4,000 บาท โดยรถของ นายออง ซาน วิน นั้นนั่งมาทั้งหมด 3 คน มี นายออง ซาน วิน เป็นคนขับ นายซอ ซอ ผู้ตายอีกคนนั่งซ้าย ส่วนผู้ต้องหาที่เป็นคนว่าจ้างนั่งในแคป ส่วนรถของ นายอาการ มี นายอาการ เป็นคนขับและมีผู้ต้องหาอีก 2 คน นั่งหน้าและในแคป

โดยรถของ นายออง ซาน วิน นำหน้าทิ้งห่างรถของ นายอาการ ประมาณ 150 เมตร เมื่อถึงจุดเกิดเหตุเป็นช่วงทางโค้ง ผู้ต้องหา 2 คน ที่นั่งมาในรถก็บอกให้จอดรถ ซึ่งช่วงนั้นได้ยินเสียงปืนดังขึ้น 2 นัด ซึ่งผู้ต้องหาที่นั่งมาด้วยบอกว่าน่าจะเป็นการยิงสัตว์ จากนั้นได้ใช้มีดจี้ที่คอพร้อมกับบอกให้ถอดทรัพย์สินมีสร้อยคอทองคำหนัก 3 บาท โทรศัพท์มือถือ พร้อมกับบังคับให้บอกรหัสถอนเงินในแอปธนาคาร ซึ่งมีอยู่ประมาณหนึ่งแสนบาท

จากนั้นก็บังคับให้ถอดเสื้อ ก่อนจะให้ลงจากรถแล้วถีบ นายอาการ ตกลงไปในเหว ซึ่งมีน้ำเล็กน้อย ด้วยความตกใจกลัว จึงรีบวิ่งฝ่าความมืดไปขอความช่วยเหลือจากชาวบ้าน แต่ไม่มีใครช่วย เนื่องจาก นายอาการ พูดภาษาไทยไม่ได้ จึงหนีไปจนถึงวัดอยู่ใกล้ๆ และไปแอบอยู่ก่อนจะไปเจอเพื่อนชาวเมียนมาด้วยกันในช่วงเช้า พร้อมกับขอความช่วยเหลือขอโทรศัพท์โทรหาภรรยาให้มาช่วยเหลือ

ซึ่งในช่วงที่เกิดเหตุนั้นไม่ทราบว่าเพื่อนอีก 2 คนที่อยู่ในรถคันหน้านั้นถูกยิงตาย และไม่เห็นเหตุการณ์ด้วย แต่ตอนนี้ทราบว่าเจ้าหน้าที่ตำรวจไปติดตามจับกุมตัวได้แล้วที่แม่สอด จ.ตาก ตนก็อยากจะถามว่าแค่ต้องการรถต้องฆ่ากันด้วยหรือ