---
layout: post
code: "ART2411280841TTVX5C"
origin_url: "https://www.khaosod.co.th/sports/news_9525617"
image: "https://github.com/user-attachments/assets/0b877a58-606d-4ea9-95ef-453c8cddc6a1"
title: "นายกเทศมนตรีเมืองศรีสัชนาลัย เชิญนักปั่นชิงชัย สองล้อไทยแลนด์ โอเพ่น"
description: "นายกเทศมนตรีเมืองศรีสัชนาลัย เชิญนักปั่นชิงชัย สองล้อไท..."
category: "SPORTS"
language: "th"
date: 2024-11-28T09:36:53.908Z
---

# นายกเทศมนตรีเมืองศรีสัชนาลัย เชิญนักปั่นชิงชัย สองล้อไทยแลนด์ โอเพ่น

[![นายกเทศมนตรีเมืองศรีสัชนาลัย เชิญนักปั่นชิงชัย สองล้อไทยแลนด์ โอเพ่น](https://www.khaosod.co.th/wpapp/uploads/2024/11/uieqqq.jpg "นายกเทศมนตรีเมืองศรีสัชนาลัย เชิญนักปั่นชิงชัย สองล้อไทยแลนด์ โอเพ่น")](https://www.khaosod.co.th/wpapp/uploads/2024/11/uieqqq.jpg)

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า ตามที่ สมาคมกีฬาจักรยานฯ ร่วมกับอำเภอศรีสัชนาลัย จังหวัดสุโขทัย และเทศบาลเมืองศรีสัชนาลัย จัดการแข่งขันจักรยานเสือภูเขาทางเรียบ และจักรยานประเภทถนน “ไทยแลนด์ โอเพ่น” ชิงแชมป์ประเทศไทย ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2568 สนามที่ 1 ที่อำเภอศรีสัชนาลัย จังหวัดสุโขทัย ระหว่างวันที่ 7-8 ธันวาคม ศกนี้ โดยมีการถ่ายทอดสดทางเฟซบุ๊กไลฟ์ Thailand Cycling Association และ YouTube : TCA Channel ให้แฟน ๆ กีฬาจักรยานได้รับชมตลอดการแข่งขันทั้ง 2 วัน

![](https://www.khaosod.co.th/wpapp/uploads/2024/11/2549189.jpg)

พลเอกเดชา กล่าวว่า การแข่งขันจักรยานเสือภูเขาทางเรียบ และจักรยานประเภทถนน “ไทยแลนด์ โอเพ่น” สนามที่ 1 เป็นการประเดิมศักราชการแข่งขันสนามแรก ประจำปี 2568 ของสมาคมกีฬาจักรยานฯ ซึ่งได้รับความสนใจจากบรรดานักปั่นทั่วประเทศที่จะไปสัมผัสเส้นทางการปั่นตามรอยประวัติศาสตร์ที่อำเภอศรีสัชนาลัย โดยจุดปล่อยตัวและเส้นชัยของการแข่งขันทั้ง 2 วัน จะอยู่ที่เดียวกันคือบริเวณทางเข้าลานพระบรมราชาอนุสาวรีย์พระมหาธรรมราชาที่ 1 (พระยาลิไท) หลังจากที่นักปั่นเสร็จสิ้นจากการแข่งขันแล้วก็สามารถไปท่องเที่ยวตามสถานที่ต่าง ๆ เช่น อุทยานแห่งชาติศรีสัชนาลัย ซึ่งได้รับการยกย่องจาก “ยูเนสโก” ให้เป็นมรดกโลกทางวัฒนธรรม, วัดพญาดำ, วัดพระศรีรัตนมหาธาตุราชวิหาร, วัดเจดีย์เจ็ดแถว, วัดนางพญา, ศูนย์ศึกษาและอนุรักษ์เตาสังคโลก (เตาทุเรียง) เป็นต้น

“นอกจากนี้ได้รับทราบข้อมูลจาก นายสมศักดิ์ พุ่มชื่น นายกเทศมนตรีเมืองศรีสัชนาลัย ว่าในช่วงที่มีการแข่งขันทางอำเภอศรีสัชนาลัย ย้อนอดีตศรีสัชนาลัย นุ่งผ้าไทย ใส่เงิน ทอง ลายโบราณ ประจำปี 2567 ระหว่างวันที่ 7-11 ธันวาคม ที่อุทยานประวัติศาสตร์ศรีสัชนาลัย นักปั่นและผู้ติดตามสามารถไปเที่ยวชมศิลปวัฒนธรรมและความงดงามของขนมธรรมเนียมประเพณีโบราณ คาดว่าจะช่วยกระตุ้นเศรษฐกิจให้มีเงินหมุนเวียนอย่างมหาศาล พ่อค้าแม่ค้าในชุมชน รวมไปถึงผู้ประกอบการก็มีรายได้เพิ่มขึ้น และเป็นการส่งเสริมการท่องเที่ยวของอำเภอศรีสัชนาลัยให้มีความคึกคักมากยิ่งขึ้น ดังนั้นขอให้นักปั่นรีบตัดสินใจจองที่พักก่อนที่จะเต็มหมดทุกแห่ง และขอย้ำเตือนถึงนักปั่นรุ่นอาวุโสหรือรุ่นมาสเตอร์ว่าเตรียมฝึกซ้อมให้ดี เพราะหากทำผลงานโดดเด่นก็มีสิทธิ์ติดทีมชาติไทยไปแข่งขันจักรยานประเภทถนนชิงแชมป์เอเชีย 2025 ที่จะจัดขึ้นระหว่างวันที่ 7-16 กุมภาพันธ์ 2568 ที่จังหวัดพิจิตรและพิษณุโลก” พลเอกเดชา กล่าว

![](https://www.khaosod.co.th/wpapp/uploads/2024/11/2549183.jpg)

ด้าน นายสมศักดิ์ พุ่มชื่น นายกเทศมนตรีเมืองศรีสัชนาลัย เปิดเผยว่า ตอนนี้ทางเทศบาลเมืองศรีสัชนาลัย มีความพร้อมในทุก ๆ ด้าน โดยเฉพาะเส้นทางแข่งขันที่มีความสวยงามร่มรื่น และผ่านแหล่งประวัติศาสตร์ ซึ่งจะมีการฉีดน้ำล้างทำความสะอาดเส้นทางก่อนการแข่งขัน 2 วัน นอกจากนี้ยังได้ประสานงานกับหน่วยงานต่าง ๆ ที่เกี่ยวข้อง เช่น เจ้าหน้าที่ตำรวจ เจ้าหน้าที่สาธารณสุข แขวงการทาง อาสากู้ภัย โดยมี นายเอกสิฏฐ์ วิไลศิลป์ นายอำเภอศรีสัชนาลัย ได้สั่งการให้ทุกหน่วยวางแผนเตรียมความพร้อมเอาไว้ 100% เพื่อความปลอดภัยของนักปั่น และสร้างความประทับใจให้แก่ทุกคนที่มาเยือน นอกจากนี้ก็ขอเชิญนักปั่นและผู้ติดตามเที่ยวชมงาน “ย้อนอดีตศรีสัชนาลัย นุ่งผ้าไทย ใส่เงิน ทอง ลายโบราณ” ประจำปี 2567 ที่อุทยานประวัติศาสตร์ศรีสัชนาลัย ซึ่งอยู่ห่างจากลานพระบรมราชาอนุสาวรีย์พระมหาธรรมราชาที่ 1 (พระยาลิไท) ประมาณ 1 กิโลเมตร

นายสมศักดิ์ กล่าวอีกว่า สำหรับงาน “ย้อนอดีตศรีสัชนาลัย นุ่งผ้าไทย ใส่เงิน ทอง ลายโบราณ” ประจำปี 2567 จะมีขึ้นระหว่างวันที่ 7-11 ธันวาคม ณ อุทยานประวัติศาสตร์ศรีสัชนาลัย โดยภายในงานนักท่องเที่ยวจะได้พบกับการจัดแสดงและจำหน่ายผลิตภัณฑ์ชุมชน ผลิตภัณฑ์ OTOP ผ้าไทยพื้นเมือง เงิน ทอง ลายโบราณ, ตลาดโบราณอาหารพื้นบ้าน, ตลาดใครใคร่ค้า ค้า และการจำลองถนนคนเดินกอกใหม่ท่าชัยอินดี้, การจำลองวิถีชีวิต “หมู่บ้านวิถีไทย” ขององค์กรปกครองส่วนท้องถิ่น, การจัดแสดงตลาดพระเครื่องโบราณ การแสดงประกอบ แสง สี เสียง (Light and Sound) เล่าเรื่องเมืองศรีสัชนาลัย, การแสดง “วิวัฒนาการผ้าไทยศรีสัชนาลัย” และการแสดงเดินแฟชั่นโชว์ “นุ่งผ้าไทย ใส่เงิน ทอง ลายโบราณ” รวมทั้งร้านค้าร้านอาหารอีกมากมาย

สำหรับกำหนดการแข่งขันจักรยานเสือภูเขาทางเรียบ ไทยแลนด์ โอเพ่น ชิงแชมป์ประเทศไทย สนามที่ 1 ในวันเสาร์ที่ 7 ธันวาคม แบ่งเป็น 20 รุ่น ประกอบด้วย รุ่นประชาชนชาย, รุ่นอายุ 15-16 ปีชาย, รุ่นอายุ 17-18 ปีชาย, รุ่นอายุ 30-34 ปีชาย, รุ่นอายุ 35-39 ปีชาย, รุ่นอายุ 40-44 ปีชาย, รุ่นอายุ 45-49 ปีชาย, รุ่นอายุ 50-54 ปีชาย, รุ่นอายุ 55-59 ปีชาย, รุ่นอายุ 60 ปีชายขึ้นไป, รุ่นน้ำหนัก 90 กก.ขึ้นไป อายุไม่เกิน 34 ปีชาย, รุ่นน้ำหนัก 90 กก. ขึ้นไป อายุ 35 ปีขึ้นชาย, รุ่นประชาชนหญิง, รุ่นอายุไม่เกิน 18 ปีหญิง, รุ่นอายุ 35 ปีขึ้นไปหญิง เริ่มปล่อยตัวเวลา 08.00 น. เส้นทางจากพระบรมราชาอนุสาวรีย์พระมหาธรรมราชาที่ 1 ปั่นไปตามเส้นทางที่กำหนดแล้วกลับมาเข้าเส้นชัยที่เดิม ระยะทาง 48 กิโลเมตร ส่วนรุ่นอายุไม่เกิน 10 ปีชาย, รุ่นอายุ 11-12 ปีชาย, รุ่นอายุ 13-14 ปีชาย, รุ่นอายุไม่เกิน 12 ปีหญิง, รุ่นอายุ 13-14 ปีหญิง ปล่อยตัวเวลา 08.15 น. แต่ปั่นคนละเส้นทาง ระยะทาง 16.77 กิโลเมตร โดยมีการถ่ายทอดสดทางเฟซบุ๊กไลฟ์ Thailand Cycling Association และ YouTube : TCA Channel ตั้งแต่เวลา 07.30 น.

ส่วนกำหนดการแข่งขันจักรยานประเภทถนน ไทยแลนด์ โอเพ่น ชิงแชมป์ประเทศไทย สนามที่ 1 ในวันอาทิตย์ที่ 8 ธันวาคม แบ่งเป็น 13 รุ่น ประกอบด้วย รุ่นประชาชนชาย, รุ่นเยาวชนชาย, รุ่นอายุ 30-34 ปีชาย, รุ่นอายุ 35-39 ปีชาย, รุ่นอายุ 40-44 ปีชาย, รุ่นอายุ 45-49 ปีชาย, รุ่นอายุ 50-54 ปีชาย, รุ่นอายุ 55-59 ปีชาย, รุ่นอายุ 60 ปีขึ้นไปชาย, รุ่นประชาชนหญิง, รุ่นเยาวชนหญิง, รุ่นอายุ 35-44 ปีหญิง, รุ่นอายุ 45 ปีขึ้นไปหญิง เริ่มปล่อยตัวตั้งแต่เวลา 08.00 เส้นทางเริ่มจากพระบรมราชาอนุสาวรีย์พระมหาธรรมราชาที่ 1 ปั่นไปตามเส้นทางที่กำหนดแล้วกลับมาเข้าเส้นชัยที่เดิม ระยะทางรวม 63 กิโลเมตร โดยมีการถ่ายทอดสดทางเฟซบุ๊กไลฟ์ Thailand Cycling Association และ YouTube : TCA Channel ตั้งแต่เวลา 07.30 น. จนจบการแข่งขัน

ทั้งนี้ นักกีฬาที่สนใจเข้าร่วมแข่งขันสามารถสมัครได้ที่เว็บไซต์ของสมาคมกีฬาจักรยานฯ www.thaicycling.or.th ตั้งแต่บัดนี้เป็นต้นไป และปิดรับสมัครในวันพฤหัสที่ 5 ธันวาคม เวลา 12.00 น. หรือสมัครได้ที่กองอำนวยการข้างลานพระบรมราชาอนุสาวรีย์พระมหาธรรมราชาที่ 1 (พระยาลิไท) ในวันศุกร์ที่ 6 ธันวาคม เวลา 13.00-17.00 น. โดยติดตามรายละเอียดที่เฟซบุ๊กของสมาคมฯ Thailand Cycling Association หรือสอบถามได้ที่ โทร.0-2719-3340-2 ในวันและเวลาราชการ.