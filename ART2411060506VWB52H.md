---
layout: post
code: "ART2411060506VWB52H"
origin_url: "https://www.khaosod.co.th/special-stories/news_9492494"
image: "https://github.com/user-attachments/assets/b34b3407-9d96-48f5-b589-43f9630d7e9c"
title: "คนรักช้างใจสลาย 'น้องกันยา' ลูกสาวแห่งชาติ กลับสู่ดาวแล้ว"
description: "คนรักช้างใจสลาย แห่ส่ง 'น้องกันยา' ลูกสาวแห่งชาติ ขวัญใจโซเชียลฯ เดินทางกลับสู่ดาวช้าง ไปพักผ่อนแล้ว"
category: "SPECIAL_STORIES"
language: "th"
date: 2024-11-06T05:16:46.471Z
---

# คนรักช้างใจสลาย 'น้องกันยา' ลูกสาวแห่งชาติ กลับสู่ดาวแล้ว

[![คนรักช้างใจสลาย 'น้องกันยา' ลูกสาวแห่งชาติ กลับสู่ดาวแล้ว](https://www.khaosod.co.th/wpapp/uploads/2024/11/kanya061167-5.jpg "คนรักช้างใจสลาย 'น้องกันยา' ลูกสาวแห่งชาติ กลับสู่ดาวแล้ว")](https://www.khaosod.co.th/wpapp/uploads/2024/11/kanya061167-5.jpg)

**คนรักช้างใจสลาย แห่ส่ง ‘น้องกันยา’ ลูกสาวแห่งชาติ ขวัญใจโซเชียลฯ เดินทางกลับสู่ดาวช้าง ไปพักผ่อนแล้ว**

ทำคนรักสัตว์ถึงกับเศร้าไปตาม ๆ กัน เมื่อ **“โรงพยาบาลช้าง ศูนย์อนุรักษ์ช้างไทย Elephant Hospital, TECC”** แจ้งข่าวเศร้าของ **“น้องกันยา”** ลูกช้างกำพร้าสุดน่ารัก เจ้าของฉายา **“ลูกสาวแห่งชาติ”**

ว่า **“พังกันยา ลูกช้างป่าพลัดหลง ล้มแล้ว เมื่อเวลา 23.31 น.ของวันที่ 5 พ.ย.ที่ผ่านมา ที่โรงพยาบาลช้าง สถาบันคชบาล จ.ลำปาง หลังทีมสัตวแพทย์พบการติดเชื้อเฮอร์ปีส์ไวรัสในช้าง EEHV”**

[![](https://www.khaosod.co.th/wpapp/uploads/2024/11/kanya061167-7.jpg)](https://www.khaosod.co.th/wpapp/uploads/2024/11/kanya061167-7.jpg)

ขณะที่ **“โรงพยาบาลช้าง สถาบันคชบาลแห่งชาติ จ.ลำปาง”** ได้โพสต์ถึงการจากไปของน้องกันยา ในเบื้องต้นว่า

**“5 พฤศจิกายน 2567 – 23.31 น. ขอให้ได้ไปวิ่งเล่นอย่างมีความสุข บนดาวช้าง ไม่เจ็บ ไม่ป่วยแล้วนะ**

**เด็กหญิงกันยา “**

[![](https://www.khaosod.co.th/wpapp/uploads/2024/11/kanya061167-6.jpg)](https://www.khaosod.co.th/wpapp/uploads/2024/11/kanya061167-6.jpg)

ท่ามกลางความเสียใจของคนรักช้างที่ทราบข่าว ต่างเข้ามาแสดงความคิดเห็นอาลัยจำนวนมาก

**คอมเมนต์บางส่วน**

กันยาเป็นลูกช้างป่าอีกตัวหนึ่งที่ได้รับความรักมหาศาล ได้รับสิ่งที่เกินคาดหมายจากลูกช้างป่าที่อ่อนแอมากๆ ให้มีโอกาสได้รับความสุขตั้งหลายร้อยวัน ไม่พอตอนน้องจากไปก็ยังหอบเอาความรักจากทุกๆคนไปด้วย ยังยืนยันน้องเป็นลูกช้างที่มีบุญค่ะ





[![](https://www.khaosod.co.th/wpapp/uploads/2024/11/kanya061167-8.jpg)](https://www.khaosod.co.th/wpapp/uploads/2024/11/kanya061167-8.jpg)

อย่างไรก็ดี สำหรับน้องกันยา ลูกช้างพลัดหลง เป็นที่รู้จักหลังได้รับการช่วยเหลือจากเขตรักษาพันธุ์สัตว์ป่าภูวัว จ.บึงกาฬ และถูกนำมาเลี้ยงกับช้างแม่รับ ที่ Patara Elephant Farm อ.หางดง จ.เชียงใหม่ **“พังโมลา”** เป็นแม่รับ

ด้วยความน่ารักน่าเอ็นดู และแสนรู้ของน้องกันยา ทำให้เป็นหนึ่งในซุปตาร์สัตว์ดาวดังขวัญใจคนรักช้างทั่วโลก จนได้รับฉายาว่า **“ลูกสาวแห่งชาติ”**

ทว่าก่อนหน้านี้ไม่นาน น้องกันยา มีอาการอ่อนเพลีย ไม่มีเรี่ยวแรง และถูกส่งตัวไปรักษา ที่โรงพยาบาลช้าง สถาบันคชบาลแห่งชาติ จ.ลำปาง ตั้งแต่เมื่อวันที่ 4 พ.ย. 2567 ที่ผ่านมา

สัตวแพทย์ตรวจเลือด พบว่า มีแนวโน้มจะป่วยเป็นโรค เฮอร์ปีส์ไวรัสในช้าง EEHV ซึ่งโรคดังกล่าว คร่าชีวิตช้างหลายเชือกมาแล้ว โดยเฉพาะอย่างยิ่งช้างเด็กที่มีภูมิคุ้มกันน้อย

ต่อมาช่วงกลางดึก คุณหมอมีกำหนดจะเริ่มฉีดให้น้องกันยา ในวันนี้ (6 พ.ย.67) แต่ก็เกิดเรื่องสุดเศร้าเมื่อน้องล้มลงก่อนที่สเต็มเซลล์จะมาถึง

**อ่านต่อเพิ่มเติม : [เส้นทาง “กันยา” ลูกช้างป่าพลัดหลงจากบึงกาฬ สู่ฟาร์มช้างที่เชียงใหม่](https://www.khaosod.co.th/special-stories/news_7956851)**





