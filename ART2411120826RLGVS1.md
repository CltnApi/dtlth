---
layout: post
code: "ART2411120826RLGVS1"
origin_url: "https://www.khaosod.co.th/entertainment/news_9501820"
image: "https://github.com/user-attachments/assets/4d1fd464-db76-4197-b01e-1fad3a2c86b1"
title: "คำไหนคำนั้น! ‘จั๊กกะบุ๋ม’ ปลดหนี้ ’แม่ปูนา’ ลั่น สิ้นปีเคลียร์หนี้หมด จะขอไปบวช"
description: "เมื่อวันที่ 12 พฤศจิกายน 2567 เวลา 13:20 น. ภายในงาน เทศกาลอาหารเชิญยิ้มเชิญอร่อย ที่ห้างสรรพสินค้าเซ็นทรัลเวสต์เกต นายนรเศรษฐ์"
category: "ENTERTAINMENT"
language: "th"
date: 2024-11-12T08:36:53.410Z
---

# คำไหนคำนั้น! ‘จั๊กกะบุ๋ม’ ปลดหนี้ ’แม่ปูนา’ ลั่น สิ้นปีเคลียร์หนี้หมด จะขอไปบวช

[![คำไหนคำนั้น! ‘จั๊กกะบุ๋ม’ ปลดหนี้ ’แม่ปูนา’ ลั่น สิ้นปีเคลียร์หนี้หมด จะขอไปบวช](https://www.khaosod.co.th/wpapp/uploads/2024/11/jakabum121167-4.jpg "คำไหนคำนั้น! ‘จั๊กกะบุ๋ม’ ปลดหนี้ ’แม่ปูนา’ ลั่น สิ้นปีเคลียร์หนี้หมด จะขอไปบวช")](https://www.khaosod.co.th/wpapp/uploads/2024/11/jakabum121167-4.jpg)

เมื่อวันที่ 12 พฤศจิกายน 2567 เวลา 13:20 น. ภายในงาน **เทศกาลอาหารเชิญยิ้มเชิญอร่อย ที่ห้างสรรพสินค้าเซ็นทรัลเวสต์เกต** **นายนรเศรษฐ์ ทรงกลด หรือ จั๊กกะบุ๋ม** นักแสดงตลกไทยชื่อดัง อดีตสมาชิกคณะเชิญยิ้ม ได้เปิดใจถึงกรณีดราม่ากับแม่ปูนา

![จั๊กกะบุ๋ม](https://www.khaosod.co.th/wpapp/uploads/2024/11/jakabum121167-7.jpg)

จากเหตุการณ์ที่มีการโดนทวงหนี้ จำนวน 284,400 บาท จนเกิดเป็นกระแสวิพากษ์วิจารณ์ตลกชื่อดังว่าเป็นคนเบี้ยวหนี้ ในช่วงต้นปีที่ผ่านมา **ในวันนี้เจ้าตัวโอนเงินงวดสุดท้าย จำนวน 60,000 บาท ปิดยอดแม่ปูนาทั้งหมด** พร้อมบอกว่าจะสามารถเคลียร์หนี้สินทั้งหมดกับเจ้าหนี้อื่น ๆ ได้ภายในสิ้นปีนี้ **และจะขอลาไปบวชทดแทนบุญคุณ คนที่ช่วยเหลือ**

**จั๊กกะบุ๋ม** เล่าว่า ได้มีการทยอยจ่ายเงินคืนตั้งแต่ช่วงเดือนเมษายนที่ผ่านมา โดยจะมีการส่งสลิปไปทางช่องแชททุกครั้ง **ซึ่งเป็นรายได้มาจากการขายปลาร้าทอด เป็นส่วนที่หักจากต้นทุน และกำไรเหลือเก็บ ตนก็จะนำกำไรส่วนที่เหลือไปจ่ายคืนให้ตลอด** จนมาถึงวันนี้ ที่ตนตั้งใจจะปิดยอดทั้งหมด เป็นจำนวน 60,000 บาท โดยตนถือว่า ตนได้ทำตามคำพูดของตัวเองที่บอกกับทุกคนเอาไว้ **หลังจากที่ได้รับโอกาสจาก ’พ่อเป็ด เชิญยิ้ม’ และทุก ๆ คนที่คอยหยิบยื่นโอกาสให้**

![จั๊กกะบุ๋ม](https://www.khaosod.co.th/wpapp/uploads/2024/11/jakabum121167-1.jpg)

ตนยอมนับว่าก่อนหน้านี้ ช่วงที่เป็นหนี้แรก ๆ เครียดมาก มืด 8 ด้าน ไม่กล้าออกจากบ้าน เพราะรู้สึกเหมือนโดนสังคม คนรอบข้างรังเกียจ แต่พอตัวเองลุกขึ้นมาสู้ ทำมาหากิน ปรับเปลี่ยนวิธีคิด รวมถึงกำลังใจจากคนที่เมตตา เข้ามาอุดหนุนตน

ADVERTISEMENT

รวมถึงไม่ว่าจะเป็น พ่อเป็ด เชิญยิ้ม, แม่ญาญ่า และพี่บ๋อม ที่ให้โอกาสตนในการทำงาน มาทำมาหากิน สิ่งเหล่านี้ทำให้ตนกรู้สึกมีกำลังใจในการใช้ชีวิต เดินหน้าสู้ต่อไป จนมาถึงทุกวันนี้ได้

![จั๊กกะบุ๋ม](https://www.khaosod.co.th/wpapp/uploads/2024/11/jakabum121167-2.jpg)

“ผมก็คิดว่า ผู้ใหญ่ก็คงจะภูมิใจในตัวผม ที่เลือกจะให้โอกาสผม แล้วผมก็ทำให้เห็นแล้วว่า ผมมีความตั้งใจจริง ๆ” จั๊กกะบุ๋มกล่าว

โดยหลังจากนี้ตนก็จะทำหน้าที่ของตัวเองในการทำมาหากินต่อไปเรื่อยๆ **ในส่วนของหนี้สินที่เหลืออยู่ตอนนี้ นอกจากแม่ปูนา ตนยืนยันว่าจะพยายามปิดหนี้ให้หมดภายในสิ้นปีนี้** ซึ่งตอนนี้เหลืออยู่ไม่กี่หมื่น จึงมั่นใจว่าจะปลดหนี้ได้ในเร็ววัน โดยถ้าปลดหนี้หมดเมื่อไหร่ **ตนมีความตั้งใจว่าจะขอไปบวช อยากให้ทุกอย่างหลังจากนี้ขาวสะอาด**

![จั๊กกะบุ๋ม](https://www.khaosod.co.th/wpapp/uploads/2024/11/jakabum121167-6.jpg)

โดยตนอยากบวชตอบแทนทุกคนที่มาอุดหนุนสินค้าของตนเอง และเพื่อทดแทนพระคุณทุกคนที่มอบโอกาส ต่อจากนี้ไปตนจะมีสติในการใช้เงิน จะใช้ชีวิตใหม่ ลั่น เข็ดแล้ว จะกลับตัวกลับใจเป็นคนใหม่