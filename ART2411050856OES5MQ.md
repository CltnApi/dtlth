---
layout: post
code: "ART2411050856OES5MQ"
origin_url: "https://www.khaosod.co.th/sports/news_9491320"
image: "https://github.com/user-attachments/assets/fdbcbe73-76c4-40f6-ba0b-ff4123cfcb46"
title: "ทีมชาติไทย ได้คิวแข่งอาเซียน เยือนติมอร์ เลสเต-สิงคโปร์ เฝ้าบ้านรับมาเลย์-กัมพูชา"
description: "ทีมชาติไทย ชุดใหญ่ ได้โปรแกรมแข่งฟุตบอลชิงแชมป์อาเซียนเป็นที่เรียบร้อยแล้ว โดยเกมแรกจะไปเยือนติมอร์ เลสเต ซึ่งใช้สนามกลางที่ประเทศเวียดนาม"
category: "SPORTS"
language: "th"
date: 2024-11-05T11:11:04.527Z
---

# ทีมชาติไทย ได้คิวแข่งอาเซียน เยือนติมอร์ เลสเต-สิงคโปร์ เฝ้าบ้านรับมาเลย์-กัมพูชา

[![ทีมชาติไทย ได้คิวแข่งอาเซียน เยือนติมอร์ เลสเต-สิงคโปร์ เฝ้าบ้านรับมาเลย์-กัมพูชา](https://www.khaosod.co.th/wpapp/uploads/2024/11/Thailandteam-1.jpg "ทีมชาติไทย ได้คิวแข่งอาเซียน เยือนติมอร์ เลสเต-สิงคโปร์ เฝ้าบ้านรับมาเลย์-กัมพูชา")](https://www.khaosod.co.th/wpapp/uploads/2024/11/Thailandteam-1.jpg)

ทีมชาติไทย ชุดใหญ่ ได้โปรแกรมแข่งฟุตบอลชิงแชมป์อาเซียนเป็นที่เรียบร้อยแล้ว โดยเกมแรกจะไปเยือนติมอร์ เลสเต ซึ่งใช้สนามกลางที่ประเทศเวียดนาม

หลังจากสหพันธ์ฟุตบอลอาเซียน (เอเอฟเอฟ) ยืนยันสังเวียนแข่งขันฟุตบอลชิงแชมป์อาเซียน “เอเอฟเอฟ มิตซูบิชิ อิเล็กทริก คัพ 2024” ที่จะแข่งขันระหว่างวันที่ 8 ธ.ค.67 – 5 ม.ค.68 ล่าสุดได้มีการยืนยันเวลาแข่งแล้ว โดยทีมชาติไทยเตะ 2 นัดรอบแรกในบ้าน เวลา 20.00 น.

สำหรับฟุตบอลรายการนี้ “ช้างศึก” ทีมชาติไทย อันดับ 96 ของโลก เป็นแชมป์มากสุด 7 สมัย จาก 14 ครั้งที่จัด และเป็นแชมป์ 2 สมัยหลังสุด หนนี้ลุ้นสร้างประวัติศาสตร์ ครั้งแรกที่มีทีมได้แชมป์ 3 สมัยติด

ระบบแข่งรอบแรก แต่ละทีมจะเยือน 2 นัด เหย้า 2 นัด ส่วนรอบรองชนะเลิศ กับชิงชนะเลิศ แข่งเหย้า-เยือน รอบแรกทีมไทยอยู่กลุ่มเอ ร่วมกลุ่ม “เสือเหลือง” มาเลเซีย, สิงคโปร์, กัมพูชา และ ติมอร์ เลสเต

ล่าสุด มาคมกีฬาฟุตบอลแห่งประเทศไทย แจ้งยืนยันสนามและเวลาแข่ง (เวลาไทย) โดยโปรแกรมทีมไทย นัดแรกวันที่ 8 ธ.ค.67 เยือน ติมอร์ เลสเต ที่ไปใช้เวียดตรี สเตเดียม ที่ประเทศเวียดนาม เวลา 20.00 น., วันที่ 14 ธ.ค.67 พบ “เสือเหลือง” มาเลเซีย ที่ราชมังคลากีฬาสถาน เวลา 20.00 น., วันที่ 17 ธ.ค.67 เยือนสิงคโปร์ ที่สนามกีฬาแห่งชาติสิงคโปร์ เวลา 19.30 น. และวันที่ 20 ธ.ค.67 พบ กัมพูชา ที่ราชมังคลากีฬาสถาน เวลา 20.00 น.

รอบรองชนะเลิศ เลกแรก วันที่ 26 ธ.ค.67 ที่ 2 กลุ่มเอ พบที่ 1 กลุ่มบี วันที่ 27 ธ.ค.67 ที่ 2 กลุ่มบี พบ ที่ 1 กลุ่มเอ, รอบรองชนะเลิศ เลก 2 วันที่ 29 ธ.ค.67 ที่ 1 กลุ่มพบ พบ ที่ 2 กลุ่มเอ วันที่ 30 ธ.ค. ที่ 1 กลุ่มเอ พบ ที่ 2 กลุ่มบี

รอบชิงชนะเลิศ เลกแรกวันที่ 2 ม.ค.68 เลก 2 วันที่ 5 ม.ค.68 (กรณีไทย ได้ที่ 1 กลุ่มเอ และเข้าถึงรอบชิงชนะเลิศ จะได้เล่นในบ้านนัดที่ 2)

ทั้งนี้ทีมชาติไทยก่อนชิงแชมป์อาเซียน จะมีเกมอุ่นเครื่อง 2 นัด วันที่ 14 พ.ย. พบ เลบานอน อันดับ 115 ของโลก และวันที่ 17 พ.ย. พบ ลาว อันดับ 187 ของโลก ทั้ง 2 นัด เตะที่สนามม.ธรรมศาสตร์ ศูนย์รังสิต เวลา 19.30 น. โดย มาซาทาดะ อิชิอิ โค้ชใหญ่ จะประกาศชื่อ วันที่ 7 พ.ย. ที่คาดว่าส่วนใหญ่จะเป็นนักเตะชุดชิงแชมป์อาเซียน