---
layout: post
code: "ART241127054212W6HZ"
origin_url: "https://www.khaosod.co.th/entertainment/news_9522105"
image: "https://github.com/user-attachments/assets/926de3e4-1060-403b-a7c1-2baf5cce4737"
title: "ซุปตาร์บันเทิง - ‘ต่อ-เจเจ’ท้าฝีมือแสดง ซีรีส์สืบสวน‘การุณยฆาต’"
description: "เป็นซีรีส์ที่น่าจับตา สำหรับ “การุณยฆาต” จาก oneD Original ที่สร้างจากนิยายชื่อดังของ หมอแซม (SAMMON) กำกับการแสดงโดย ‘หวอ’ วรวิทย์ ขัตติยโยธิน"
category: "ENTERTAINMENT"
language: "th"
date: 2024-11-27T05:51:08.298Z
---

# ซุปตาร์บันเทิง - ‘ต่อ-เจเจ’ท้าฝีมือแสดง ซีรีส์สืบสวน‘การุณยฆาต’

[![ซุปตาร์บันเทิง - ‘ต่อ-เจเจ’ท้าฝีมือแสดง ซีรีส์สืบสวน‘การุณยฆาต’](https://www.khaosod.co.th/wpapp/uploads/2024/11/POK-K.jpg "ซุปตาร์บันเทิง - ‘ต่อ-เจเจ’ท้าฝีมือแสดง ซีรีส์สืบสวน‘การุณยฆาต’")](https://www.khaosod.co.th/wpapp/uploads/2024/11/POK-K.jpg)

**เป็นซีรีส์ที่น่าจับตา** สำหรับ **“การุณยฆาต”** จาก oneD Original ที่สร้างจากนิยายชื่อดังของ หมอแซม (SAMMON) กำกับการแสดงโดย **‘หวอ’ วรวิทย์ ขัตติยโยธิน**

คว้า 2 นักแสดงฝีมือดี **‘ต่อ’ ธนภพ ลีรัตนขจร** และ **‘เจเจ’ กฤษณภูมิ พิบูลสงคราม** มาโคจรร่วมจอ ในบทบาท **“หมอ”** กับ **“ตำรวจ”** ที่มีมุมมองเกี่ยวกับการ **“การุณยฆาต”** แตกต่างกัน

![ซุปตาร์บันเทิง - ‘ต่อ-เจเจ’ท้าฝีมือแสดง ซีรีส์สืบสวน‘การุณยฆาต’](https://www.khaosod.co.th/wpapp/uploads/2024/11/4_1.jpg)

![ซุปตาร์บันเทิง - ‘ต่อ-เจเจ’ท้าฝีมือแสดง ซีรีส์สืบสวน‘การุณยฆาต’](https://www.khaosod.co.th/wpapp/uploads/2024/11/5_1-1.jpg)

**ความท้าทายในซีรีส์ “การุณยฆาต”?**

**เจเจ –** “ความท้าทายแรก พอเป็นซีรีส์ที่เดินเรื่องด้วย การสืบสวนสอบสวน ทำให้ค่อนข้างตื่นเต้นในการคีพแต่ละไทม์ไลน์แต่ละคดีไป”

ADVERTISEMENT

**ต่อ –** “สำหรับผมน่าจะเป็นแนวมั้งครับ พอเป็นแนว Suspense (สืบสวนสอบสวน) ตอนแรกคิดว่าไม่ยากขนาดนี้ แต่จะมีจังหวะในแบบของมันที่ต้องเรียนรู้ ส่วนการลงลึกของตัวละครที่มีอาชีพเป็นหมอพาลิ (Palliative Care) อันนี้เป็นเรื่องรอง แต่เรื่องจังหวะของ Suspense สำหรับนักแสดงประเภทผมมากๆ แล้ว Suspense มันคือฟีลรู้อยู่เต็มอกแต่พูดได้ไม่หมด เลยยากในการสื่อสารออกไป”

![ซุปตาร์บันเทิง - ‘ต่อ-เจเจ’ท้าฝีมือแสดง ซีรีส์สืบสวน‘การุณยฆาต’](https://www.khaosod.co.th/wpapp/uploads/2024/11/6_1-2.jpg)

**ทำการบ้านกับการเป็นหมอพาลิยังไงบ้าง?**

**ต่อ –** “หลายๆ คนคงไม่คุ้น ส่วนใหญ่หมอพาลิจะมีบทบาทหน้าที่มากในแถบที่เริ่มห่างจากเมืองออกไป เป็นหมอที่แม้แต่ตัวผมเองก็เพิ่งทำความรู้จักตอนที่รับบทเรื่องนี้ เป็นหมอที่ดูแลผู้ป่วยระยะสุดท้ายหรือหมอดูแลผู้ป่วยประคับประคอง”

**ตัวละครพาเราไปเจอกับอะไรบ้าง?**

**ต่อ –** “พาไปเจอกับคนไข้หลากรูปแบบ เพราะหน้าที่หมอที่เราเล่นไม่ได้รักษา ไม่ได้เจอผู้ป่วยที่หายได้เลย ส่วนใหญ่มักอยู่กับคนไข้ในโค้งสุดท้าย ผมเองมีโอกาสเจอหมอพาลิเยอะ และใช้เวลารีเสิร์ช ไม่ว่าจะเป็นด้วยตัวเองหรือด้วยคุณหมอประเภทนี้จริงๆ แต่ต้องยอมรับว่ารีเสิร์ชเรื่องนี้เพราะตั้งธงไม่เหมือนปกติ

![ซุปตาร์บันเทิง - ‘ต่อ-เจเจ’ท้าฝีมือแสดง ซีรีส์สืบสวน‘การุณยฆาต’](https://www.khaosod.co.th/wpapp/uploads/2024/11/7_1.jpg)

พอเป็นผู้ป่วยระยะสุดท้าย เราจะไม่ได้เห็นแค่ภาพที่ไม่น่าดู แต่พ่วงถึงคนในครอบครัวเขาด้วย ซึ่งเส้นนี้ผมตัดสินใจด้วยตัวเองกับทีมงานว่าผมแตะไม่ได้จริงๆ ถ้าต้องรีเสิร์ชเพื่อให้ตัวเองรู้ขนาดนั้น แต่ผมจะต้องไปเห็นอะไรต่างๆ โดยรบกวนความเป็นส่วนตัวครอบครัวคนอื่น ผมคงทำไม่ได้ ขอเรียนรู้ในเส้นที่เราเรียนรู้ได้ ไม่ว่าผมจะเข้าใจหมอประเภทนี้ได้แค่ไหน หรือคนดูอาจจะรู้สึกว่าผมไม่เข้าใจเลย ผมน้อมรับ เพราะผมทำได้แค่นี้ ถ้าจะให้ผมทำมากกว่านี้คงต้องเป็นคนอื่นแล้ว”

**บทบาทตำรวจที่ต้องสืบสวนสอบสวนเป็นยังไงบ้าง?**

**เจเจ –** “ยากมาก รายละเอียดเยอะ คดีที่เกิดไทม์ไลน์ทับซ้อนกันนิดนึง ตัวละครทำเรื่องนี้ยังไม่ทันจบ เรื่องใหม่มีอีกแล้ว เลยชวนน่าติดตาม ส่วนจังหวะ Suspense สำหรับผมไม่ยากมาก เพราะคาแร็กเตอร์ผมเป็นคนสืบ ไม่ได้เป็นคนซ่อน ซีรีส์เรื่องนี้นอกจากคดีจะยากแล้ว ดันกลายเป็นว่าความสัมพันธ์ของตัวละครยิ่งใกล้ชิดกันขึ้นเรื่อยๆ ในแต่ละตอน ตัวละครมีคอนฟลิกต์ในตัวเองแล้วไม่พอ ดันมีในคู่เล่นของกันและกันอีก”

![ซุปตาร์บันเทิง - ‘ต่อ-เจเจ’ท้าฝีมือแสดง ซีรีส์สืบสวน‘การุณยฆาต’](https://www.khaosod.co.th/wpapp/uploads/2024/11/1_1.jpg)

**เรื่องนี้บทใครเล่นกับหัวใจใคร?**

**ต่อ –** “ถ้าคนกำลังคาดหวังหรือกำลังคิดว่ามันคือตัวละครผมกับเจเจที่เล่นหัวใจกันล่ะก็ คุณคิดผิด ซีรีส์เรื่องนี้ไม่ได้เล่าทางนั้นเลย รู้สึกว่าความรักไม่ใช่เรื่องเล่น”

**แล้วจะสื่อยังไงให้เห็นว่าตัวละคร 2 ตัวนี้มีความสัมพันธ์กัน?**

**ต่อ –** “เห็นได้ตั้งแต่อีพีแรก ตัวตนพวกเราจะบอกอยู่แล้ว เคมีความสัมพันธ์เกิดขึ้นอย่างธรรมชาติและแนบเนียน เชื่อว่าถ้าคนเล่นรู้สึก คนดูดูก็น่าจะรู้สึก”

**เจเจ –** “ฉากแรกที่เจอกัน ทุกคนน่าจะสังเกตอะไรบางอย่างได้ แล้วการทำงานกับพี่ต่อไม่ได้กดดันในด้านการแสดง เรารู้ฝีมือการแสดงกันอยู่แล้ว แค่รับส่งกันให้ดีขึ้นความสนิททำให้เล่นกันง่าย แต่จะมีบางซีนที่เวลาตัวละครเจอกันแล้วต้อง Interact กันก็จะมีจั๊กจี้บ้างนิดหน่อย”

**คำว่า การุณยฆาต ค่อนข้างเซ้นซิทิฟ เตรียมรับกับสิ่งที่จะตามมาหลังจากนี้ยังไง?**

**ต่อ –** “ไม่เตรียมตั้งรับเลย เพราะซีรีส์เรื่องนี้ไม่ได้ตัดสินอะไรเลย โอเคคำว่า การุณยฆาต มันเซ้นซิทีฟ แต่ว่าดูก่อน สุดท้ายพอยต์เราไม่ได้ต้องการจะชี้อะไรเลย มันเป็นซีรีส์ที่ปะทะกันด้วยทัศนคติ ส่วนเรื่องที่สังคมจะถกเถียงไหม สิ่งนี้ไม่ใช่สิ่งที่เราควบคุมได้ อะไรจะเกิดก็ต้องเกิด”

**เจเจ –** “ฝากซีรีส์ การุณยฆาต ด้วยครับ ทุกพุธ-พฤหัสฯ เวลา 20.30 น. ทางช่องวัน 31 ดูย้อนหลังเวลา 22.00 น. ทางแอปฯ oneD เริ่มตอนแรก 28 พ.ย.นี้ครับ”