---
layout: post
code: "ART2411051202Q5QO65"
origin_url: "https://www.khaosod.co.th/sports/news_9491874"
image: "https://github.com/user-attachments/assets/50732ff6-ab69-4c2a-95e7-ae9a6a2d0af5"
title: "ชวดป้องกันแชมป์ โนวัก ยอโควิช ถอนตัวหวด เอทีพี ไฟนอลส์ 2024"
description: "โนวัก ยอโควิช อดีตนักเทนนิสชายมือ 1 โลกจากเซอร์เบียแถลงยืนยันว่า เขาจะไม่เข้าร่วมแข่งขันรายการใหญ่ส่งท้ายปี เอทีพี ไฟนอลส์ 2024 ที่ประเทศอิตาลีซึ่งตัวเองเป็นแชมป์เก่า โดยอ้างมีอาการบาดเจ็บรบกวน"
category: "SPORTS"
language: "th"
date: 2024-11-05T12:06:14.555Z
---

# ชวดป้องกันแชมป์ โนวัก ยอโควิช ถอนตัวหวด เอทีพี ไฟนอลส์ 2024

[![ชวดป้องกันแชมป์ โนวัก ยอโควิช ถอนตัวหวด เอทีพี ไฟนอลส์ 2024](https://www.khaosod.co.th/wpapp/uploads/2024/11/djokovic-3466.jpg "ชวดป้องกันแชมป์ โนวัก ยอโควิช ถอนตัวหวด เอทีพี ไฟนอลส์ 2024")](https://www.khaosod.co.th/wpapp/uploads/2024/11/djokovic-3466.jpg)

**โนวัก ยอโควิช อดีตนักเทนนิสชายมือ 1 โลกจากเซอร์เบียแถลงยืนยันว่า เขาจะไม่เข้าร่วมแข่งขันรายการใหญ่ส่งท้ายปี เอทีพี ไฟนอลส์ 2024 ที่ประเทศอิตาลีซึ่งตัวเองเป็นแชมป์เก่า โดยอ้างมีอาการบาดเจ็บรบกวน**

ก่อนหน้านี้ ยอโควิช ถอนตัวจากการแข่งขันเอทีพีระดับมาสเตอร์ส 1000 ส่งท้ายปี ปารีส มาสเตอร์ส 2024 ที่กรุงปารีส ประเทศฝรั่งเศส ก่อนเดินทางไปพักผ่อนที่มัลดีฟส์ ถึงกระนั้นเจ้าตัวเปรยว่า จะลงชิงชัยในทัวร์นาเมนต์ใหญ่ส่งท้ายปีอย่าง เอทีพี ไฟนอลส์ 2024 ที่เมืองตูริน ประเทศอิตาลีซึ่งเขาเป็นแชมป์เก่าด้วย

สำหรับ เอทีพี ไฟนอลส์ คือการนำนักเทนนิสชาย 8 อันดับแรกของโลกมาแข่งขันกันเพื่อหา “แชมป์เหนือแชมป์” ซึ่งบรรดาผู้เล่นรายอื่นนำโดย ยานนิก ซินเนอร์ มือ 1 โลกจากอิตาลี, อเล็กซานเดอร์ ซเวเรฟ มือ 2 โลกจากเยอรมนี, คาร์ลอส อัลคาราซ มือ 3 โลกจากสเปน และดานิอิล เมดเวเดฟ มือ 4 โลกจากรัสเซีย เป็นต้น ต่างยืนยันที่จะเข้าร่วมแล้ว

อย่างไรก็ตามล่าสุดเมื่อวันที่ 5 พ.ย. ยอโควิช ที่ปัจจุบันอยู่ในมืออันดับ 5 ของโลกออกแถลงการณ์ว่า เขาจะไม่ได้ร่วมป้องกันแชมป์ของ เอทีพี ไฟนัลส์ ระหว่างวันที่ 10-17 พ.ย.นี้ เนื่องจากปัญหาอาการบาดเจ็บเรื้อรัง

“เป็นเกียรติอย่างยิ่งที่ได้ผ่านเข้ารอบ เอทีพี ไฟนัลส์ ที่ตูริน ผมตั้งตารอที่จะได้ไปที่นั่นมาก แต่เนื่องจากอาการบาดเจ็บ ผมเลยจะไม่ได้ลงเล่นในสัปดาห์หน้า” แชมป์แกรนด์สแลม 24 สมัยระบุ