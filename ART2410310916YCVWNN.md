---
layout: post
code: "ART2410310916YCVWNN"
origin_url: "https://www.khaosod.co.th/https://www.khaosod.co.th/entertainment/news_9484658"
image: "https://github.com/user-attachments/assets/1e492d51-0cec-4314-aaf8-9612414da86b"
title: "ญดา ยกปีนี้เป็นปีทอง ซึ้งจนร้องไห้มีแฟนคลับเพิ่ม - ไม่ติดคนจับจิ้น แบม สราลี ลุ้นผลงานซีรีส์คู่กัน"
description: "นางเอกสาวมากฝีมือ ญดา นริลญา ยกปีนี้เป็นปีทอง ซึ้งจนร้องไห้มีแฟนคลับเพิ่ม - ไม่ติดคนจับจิ้น แบม สราลี ลุ้นผลงานซีรีส์คู่กัน"
category: "ENTERTAINMENT"
language: "th"
date: 2024-10-31T11:27:48.874Z
---

# ญดา ยกปีนี้เป็นปีทอง ซึ้งจนร้องไห้มีแฟนคลับเพิ่ม - ไม่ติดคนจับจิ้น แบม สราลี ลุ้นผลงานซีรีส์คู่กัน

[![ญดา ยกปีนี้เป็นปีทอง ซึ้งจนร้องไห้มีแฟนคลับเพิ่ม - ไม่ติดคนจับจิ้น แบม สราลี ลุ้นผลงานซีรีส์คู่กัน](https://www.khaosod.co.th/wpapp/uploads/2024/10/yda.jpg "ญดา ยกปีนี้เป็นปีทอง ซึ้งจนร้องไห้มีแฟนคลับเพิ่ม - ไม่ติดคนจับจิ้น แบม สราลี ลุ้นผลงานซีรีส์คู่กัน")](https://www.khaosod.co.th/wpapp/uploads/2024/10/yda.jpg)

นางเอกสาวมากฝีมือ ญดา นริลญา ยกปีนี้เป็นปีทอง ซึ้งจนร้องไห้มีแฟนคลับเพิ่ม – ไม่ติดคนจับจิ้น แบม สราลี ลุ้นผลงานซีรีส์คู่กัน
![](https://www.khaosod.co.th/wpapp/uploads/2024/10/S__533667856_0-696x464.jpg)
วันที่ 31 ต.ค.67 นางเอกสาวมากฝีมือ **ญดา นริลญา กุลมงคลเพชร** มาร่วมงานเปิดตัว “UNIQLO x Marimekko Fall/Winter 2024” ที่ ลานเซ็นทรัลคอร์ท ชั้น 1 ศูนย์การค้าเซ็นทรัลเวิลด์ _หลังจบงาน ญดา ให้สัมภาษณ์ถึงผลงานในปีนี้ที่ได้กระแสตอบรับดี จนเรียกว่าเป็นปีทองของตัวเอง พร้อมตอบประเด็นกระแสคู่จิ้น #แบมญะ กับนักแสดงรุ่นพี่ แบม สราลี ที่แฟนๆ เชียร์ให้มีซีรีส์คู่กัน_
**ช่วงนี้งานเยอะมาก?** “ใช่ค่ะ ปีนี้ถือว่างานแน่นที่สุดแล้ว จริงๆ เราเองก็ทำงานหนักมาตลอด แต่พาร์ตก่อนหน้านี้จะเป็นพาร์ตการแสดง ซึ่งเราไปออกกองถ่ายมากกว่า แต่ว่าปีนี้เหมือนเป็นปีที่ผลงานทยอยออกมา แล้วก็เป็นปีที่มีอีเวนต์เยอะ เรียกว่าเป็นปีทองก็ได้ค่ะ ส่วนตัวไม่ได้คิดว่าปีนี้มันจะเป็นปีของเรา เพราะที่ผ่านมาเราก็ตั้งใจทำงานอยู่แล้ว เลยไม่ได้คิดว่าปีไหนจะต้องเจอกับอะไร เพราะว่างานเราก็เปลี่ยนไปเรื่อยๆ ปีนี้ก็เลยเป็นประสบการณ์ใหม่ๆ ได้ทำงานรูปแบบใหม่ แล้วก็มีแฟนๆ เพิ่มขึ้น”
![](https://www.khaosod.co.th/wpapp/uploads/2024/10/S__533667861_0.jpg)
**เห็นลงไอจีว่าก่อนหน้านี้มีแฟนๆ ไปหาเราตามงานแค่ 4-5 คน ถือว่าเยอะแล้ว แต่ตอนนี้เหมือนจะเป็นกลุ่มที่ใหญ่ขึ้น?**
ADVERTISEMENT
“ใช่เลย อาจจะเป็นเพราะว่าผลงานก่อนหน้านี้ของเราอาจจะยังไม่ได้เป็นที่รู้จักในวงกว้าง เลยทำให้มีแฟนๆ ไปหาเราตอนที่ออกอีเวนต์แค่ 4-5 คนเอง _แต่พอมาปีนี้ได้มีผลงานที่เป็นที่รู้จักมากขึ้น มีคนเอ็นดูเรามากขึ้น เลยมีแฟนๆ ไปหาเราตามงานเยอะขึ้น เราเองก็ดีใจมาก ร้องไห้เลยค่ะ_ จริงๆ ตั้งแต่ตอนที่มี 4-5 คน เราก็ดีใจมากแล้ว
เอาจริงๆ มีแค่คนเดียวก็ถือว่าเป็นกำลังใจสำหรับเรามาก แล้วพอวันนี้มีคนที่รักเราเพิ่มขึ้น เราเลยมีพลังและพูดแต่ว่าอยากทำงานเยอะๆ เหมือนได้ออกมาเจอเพื่อน เจอคนที่เขาพร้อมจะซัพพอร์ตเรา ทำให้มีแรงในการใช้ชีวิตไม่ใช่แค่เรื่องงาน”
**อะไรที่ทัชใจถึงขั้นว่าร้องไห้เลย?** “จริงๆ แฟนๆ กลุ่มนั้นที่มี 4-5 คน พวกเขาก็ยังอยู่กับเราจนถึงทุกวันนี้ แล้วพอได้มาเจอแฟนๆ ที่เพิ่งรู้จักเราได้ไม่นาน แต่ทุกคนมักจะมีคำพูดให้กำลังใจทำให้เราน้ำตารื้น ในชีวิตก็ไม่คิดว่าจะมีคนมาติดตามเราเยอะแบบนี้ ก่อนหน้านี้คิดว่าเราเป็นแค่เด็กธรรมดาคนหนึ่ง ไม่ค่อยมั่นใจในตัวเองเท่าไหร่
_แล้วก็ไม่รู้ว่าสิ่งที่เราทำมันมาถูกทางแล้วหรือยัง มีคนยอมรับในสิ่งที่เราทำไหม พอวันนี้มีแฟนๆ มาเป็นกำลังใจ แล้วบอกกับเราว่าเห็นในสิ่งที่เรากำลังทำอยู่ เรายิ่งรู้สึกภูมิใจในตัวเอง เห็นคุณค่าในสิ่งที่ตัวเองทำ รักตัวเองมากขึ้น และอยากเป็นคนที่ดีขึ้นเพื่อพวกเขาด้วย”_
![](https://www.khaosod.co.th/wpapp/uploads/2024/10/S__533667858_0.jpg)
**ผลงานในปีนี้ก็ถือว่าเป็นการพิสูจน์คำว่านักแสดงของเราด้วย?** “จะว่าอย่างนั้นก็ได้ค่ะ เรารู้สึกว่าตัวเองสู้มาตลอดเลย ตั้งแต่จุดเริ่มต้น ทุกวันนี้ก็ยังสู้อยู่ แล้วก็จะสู้และอดทนต่อไป ก่อนหน้านี้เคยคิดว่ากว่าจะถึงฝั่งทำไมมันนานจัง แต่พอวันนี้มันมาถึงก็รู้สึกว่ามันคุ้มค่ากับการรอคอย และคุ้มค่ากับสิ่งที่เราเสียสละไป”
**ตอนนี้แฟนๆ จับจิ้นเรากับแบม(สราลี)หนักมาก?** _“กลายเป็นคู่จิ้นแล้วเหรอคะ(หัวเราะ) แล้วก็จะมีคนชอบถามว่า #แบมญะ หรือ #ญะแบม ตอนแรกเราก็ไม่เข้าใจว่าคืออะไร พึ่งมารู้เมื่อไม่นานนี้ แล้วก็มีการตกลงกันแล้วกับพี่แบม จริงๆ เราก็ไม่รู้ว่าสถานะเราควรอยู่จุดไหน แต่พี่แบมบอกว่าต้องเป็น #แบมญะ เพราะว่าเราดูตัวเล็กน่ารักน่าเอ็นดูมากกว่า ควรที่จะเป็นตัวน้อย ส่วนพี่แบมเขาจะเป็นคนปกป้องเอง”_
**รู้สึกยังไงที่อยู่ดีๆ คนมาจับจิ้น?** “รู้สึกเซอร์ไพรส์ว่าเอ๊ะ! นี่เผาจริงหรือเผาหลอก(หัวเราะ) คือเราไม่รู้ว่าทุกคนไปหาโมเมนต์จุดไหนที่มองเห็นเคมีของ #แบมญะ เราเองก็ไม่รู้ตัว เพราะการที่เราสนิทกับพี่แบมมันก็เป็นธรรมชาติที่เล่นกันคุยกันอยู่แล้ว”
![](https://www.khaosod.co.th/wpapp/uploads/2024/10/S__533667871_0.jpg)
**แฟนๆ ชอบตอนที่เป็นไอ้ทัยกับหมอเกศ ฟีลแบบหมาเด็กกับพี่สาวคนสวย?** “อ๋อ…แล้วนี่เราเป็นหมาเด็กเหรอคะ(ยิ้ม) ถ้าอย่างนั้นก็ได้ค่ะ จริงๆ ก่อนหน้านี้เราอยู่ตำแหน่งพี่สาวแล้วมีหมาเด็กไม่ใช่เหรอคะ ทำไมตอนนี้ย้ายตำแหน่งให้แล้วล่ะ”
**เห็นแบบนี้คนก็เลยคาดหวังว่าซีรีส์แซฟฟิกหรือยูริต้องเข้าสักเรื่องแล้ว?** “อันนี้ให้เป็นความคาดหวังของคนดู แล้วก็เป็นความเอ็นดูจากผู้ใหญ่ ถามว่าติดไหมถ้าจะต้องไปเล่นซีรีส์แนวนี้ อืม…คิดอยู่ค่ะ แต่ไม่ติดเลยนะคะถ้าคนจะจิ้นต่อไปเรื่อยๆ ขายของเลยวางแผงแล้ว(ยิ้ม)”
![](https://www.khaosod.co.th/wpapp/uploads/2024/10/S__533667868_0.jpg)
**พูดอย่างนี้หรือว่ากำลังจะมีหรือเปล่า?** _“ยอมรับว่ามีติดต่อมาค่ะ ที่เป็นแนวนี้ทั้งหนังและซีรีส์เลย ถามว่าคบกับคนนี้ไหม อุ๊ย! ไม่บอกค่ะ เอาเป็นว่าตอนนี้อยู่ในขั้นตอนการคุย ยังไม่รับปากค่ะ อยากให้ทุกคนรอลุ้นกัน”_