---
layout: post
code: "ART2411271232TJEZS9"
origin_url: "https://www.khaosod.co.th/sports/news_9524184"
image: "https://github.com/user-attachments/assets/a00b4dcf-d781-4631-8214-ebd992f48996"
title: "ไทยซีเนียร์ จัดนานาชาติ \"โซโก้ มาเลเซีย ซีเนียร์\" ที่ภูเก็ต มอบทุนการศึกษา"
description: "ไทยซีเนียร์ - เมื่อวันที่ 27 พ.ย.67 ที่ี่สนามกอล์ฟ ภูเก็ต คันทรี คลับ จ.ภูเก็ต นายสุทิน ดรุณโยธิน นายกสมาคมกีฬากอล์ฟอาชีพอาวุโสไทย เป็นประธานแถล"
category: "SPORTS"
language: "th"
date: 2024-11-27T13:37:28.973Z
---

# ไทยซีเนียร์ จัดนานาชาติ "โซโก้ มาเลเซีย ซีเนียร์" ที่ภูเก็ต มอบทุนการศึกษา

[![ไทยซีเนียร์ จัดนานาชาติ "โซโก้ มาเลเซีย ซีเนียร์" ที่ภูเก็ต มอบทุนการศึกษา](https://www.khaosod.co.th/wpapp/uploads/2024/11/3_0-4.jpg "ไทยซีเนียร์ จัดนานาชาติ "โซโก้ มาเลเซีย ซีเนียร์" ที่ภูเก็ต มอบทุนการศึกษา")](https://www.khaosod.co.th/wpapp/uploads/2024/11/3_0-4.jpg)

ไทยซีเนียร์ – เมื่อวันที่ 27 พ.ย.67 ที่ี่สนามกอล์ฟ ภูเก็ต คันทรี คลับ จ.ภูเก็ต นายสุทิน ดรุณโยธิน นายกสมาคมกีฬากอล์ฟอาชีพอาวุโสไทย เป็นประธานแถลงข่าวจัดกอล์ฟ ไทย ซีเนียร์ ทัวร์ ระดับนานานาชาติ รายการ “โซโก้ มาเลเซีย ซีเนียร์ แชมเปี้ยนชิพ 2024” ชิงเงินรางวัลรวม 2 ล้านบาท แข่งขันที่สนามกอล์ฟ ภูเก็ต คันทรี คลับ จ.ภูเก็ต ระหว่างวันที่ 29 พ.ย.-1 ธ.ค.67 รับเกียรติจาก พล.ต.อินทรัตน์ ยอดบางเตย ประธานกิตติมศักดิ์สหพันธ์ยกน้ำหนักนานาชาติ รวมถึงตัวแทนจากผู้สนับสนุน และนักอล์ฟสมาชิกในทัวร์ ร่วมมอบทุนด้านการศึกษาให้กับโรงเรียนเขตพื้นที่ อ.กะทู้ และ อ.ป่าตอง จำนวน 1 แสนบาท

[![](https://www.khaosod.co.th/wpapp/uploads/2024/11/2_0-2-696x442.jpg)](https://www.khaosod.co.th/wpapp/uploads/2024/11/2_0-2.jpg)

งานแถลงข่าวครั้งนี้ ยังได้รับเกียรติจาก นายชาญวุฒิ หงษ์หยก ผู้จัดการทั่วไปสนาม ภูเก็ต คันทรี คลับ, นายธรรมวรรธ วงศ์เจริญยศ นายกสมาคมกีฬาแห่งจังหวัดภูเก็ต ร่วมกับผู้บริหารสมาคม ประกอบด้วย มร.อลิเซ่น นากามูระ ซีอีโอ สมาคมนักกอล์ฟอาชีพอาวุโสไทย, มร.มานาบุ โออิดะ ที่ปรึกษาฝ่ายต่างประเทศสมาคมฯ ชาวญี่ปุ่น, นายยงยุทธ เพชรสุวรรณ ที่ปรึกษากิตติมศักดิ์, พล.รท.วสิน บุญเรือง ที่ปรึกษาสมาคมฯ และนายชุมพล ชูวิลาส นายกสมาคมชาวนครศรีธรรมราชฯ ที่ปรึกษาสมาคมฯ เข้าร่วม

[![](https://www.khaosod.co.th/wpapp/uploads/2024/11/11-12-696x454.jpg)](https://www.khaosod.co.th/wpapp/uploads/2024/11/11-12.jpg)

สำหรับกอล์ฟไทย ซีเนียร์ ทัวร์ รายการ “โซโก้ มาเลเซีย ซีเนียร์ แชมเปี้ยนชิพ 2024” เปิดโอกาสให้สมาชิกทัวร์ และนักกอล์ฟรับเชิญ ร่วมการแข่งขัน ชิงเงินรางวัลรวม 2 ล้านบาท เป็นรายการสุดท้ายของทัวร์ ปี 2024 เล่นแบบสโตรคเพลย์ 3 วัน 54 หลุม จบการเล่น 36 หลุมแรก ตัดตัวผู้เล่นอันดับ 1-60 รวมเสมอเข้าลุ้นเงินรางวัลในรอบสุดท้าย มีนักกอล์ฟเข้าร่วมแข่งขันรวม 156 คน แชมป์รับเงินรางวัลรวม 240,000 บาท

นายสุทิน ดรุณโยธิน เผยว่า รายการนี้เป็นอีกรายการ ที่สมาคมฯ มีความตั้งใจและจัดมาอย่างต่อเนื่องเป็นปีที่ 3 ติดต่อกัน ชิงเงินรางวัลก้อนใหญ่ประจำปี ต้องขอบคุณบริษัท โซโก้ มาเลเซีย ที่ให้การสนับสนุนด้วยดีมาตลอด และรวมถึงบรรดาผู้สนับสนุนรายอื่นๆด้วยเช่นกัน ทราบว่าในปีหน้ารายการนี้ยังมีขึ้นอีกขึ้นเป็นปีที่ 4 แน่นอน ส่วนรายละเอียดทางสมาคมฯ จะแจ้งให้กับสมาชิกได้ทราบกันรวมถึงการแข่งขันรายการต่างๆในปีหน้าด้วยเช่นกัน