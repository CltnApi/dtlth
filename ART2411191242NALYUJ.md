---
layout: post
code: "ART2411191242NALYUJ"
origin_url: "https://www.khaosod.co.th/entertainment/news_9512836"
image: "https://github.com/user-attachments/assets/5d555bbd-2cc3-4360-b212-9ff285ece7ef"
title: "'แอนนาเสือ' ช็อก หลัง 'โอปอล' พลาดมง ยังไม่ทันได้ตื่นเต้นเลย แต่เคารพการตัดสิน"
description: "'แอนนาเสือ' รับรู้สึกช็อก หลัง 'โอปอล' พลาดมง ยังไม่ทันได้ตื่นเต้นเลย แต่เคารพการตัดสิน เข้าใจเพราะเคยผ่านมา"
category: "ENTERTAINMENT"
language: "th"
date: 2024-11-19T12:48:14.991Z
---

# 'แอนนาเสือ' ช็อก หลัง 'โอปอล' พลาดมง ยังไม่ทันได้ตื่นเต้นเลย แต่เคารพการตัดสิน

[!['แอนนาเสือ' ช็อก หลัง 'โอปอล' พลาดมง ยังไม่ทันได้ตื่นเต้นเลย แต่เคารพการตัดสิน](https://www.khaosod.co.th/wpapp/uploads/2024/11/Anna-Sueangam-iam-2.jpg "'แอนนาเสือ' ช็อก หลัง 'โอปอล' พลาดมง ยังไม่ทันได้ตื่นเต้นเลย แต่เคารพการตัดสิน")](https://www.khaosod.co.th/wpapp/uploads/2024/11/Anna-Sueangam-iam-2.jpg)

‘แอนนาเสือ’ รับรู้สึกช็อก หลัง ‘โอปอล’ พลาดมง ยังไม่ทันได้ตื่นเต้นเลย แต่เคารพการตัดสิน เข้าใจเพราะเคยผ่านมา

เรียกได้ว่าเป็นช่วงเวลาบีบหัวใจสำหรับแฟน ๆ ชาวไทย หลังจากเสร็จสิ้นการประกวด **‘มิสยูนิเวิร์ส’ 2024 ครั้งที่ 73 ณ ประเทศเม็กซิโก** โดยตัวแทนสาวงามไทย **‘โอปอล สุชาตา ช่วงศรี’** ทำหน้าที่ได้อย่างสมศักดิ์ศรี คว้าตำแหน่งรองชนะเลิศอันดับ 3 มาครอง

ซึ่งวันนี้ได้มีโอกาสเจอรุ่นพี่นางงามอย่าง **‘แอนนา เสืองามเอี่ยม’ มิสยูนิเวิร์ส ไทยแลนด์ 2022** ที่งานแถลงข่าวเทศกาลท่องเที่ยวพิพิธภัณฑ์ยามค่ำคืน ‘Night at the Museum Festival 2024’ ณ หอวชิราวุธานุสรณ์ เมื่อวันที่ 19 พฤศจิกายน เลยขอถามถึงความรู้สึกในฐานะรุ่นพี่ทีได้รับชมรอบตัดสินมิสยูนิเวิร์สเมื่อวันที่ 17 ที่ผ่านมา

![](https://www.khaosod.co.th/wpapp/uploads/2024/11/Anna-Sueangam-iam-1.png)

**ได้ดูโอปอลประกวด Miss universe ไหม**  
“ดูค่ะ ตอนนั้นไปดูที่เชียงใหม่ ดูผ่านทีวีเลย ตอนแรกตั้งใจจะดูกับเพื่อนที่กรุงเทพฯ แต่ติดงาน เลยร่วมส่งแรงใจ แรงเชียร์ที่เชียงใหม่ ซึ่งโอปอลทำเต็มที่มาก ๆ ดีใจกับตำแหน่งที่โอปอลได้รับ แต่อาจจะมีช็อกบ้างนิดหน่อย”

**รู้สึกยังไงตอนประกาศว่าไทยได้รองชนะเลิศอันดับ 3?**  
“ตอนที่เขาประกาศ เราคุยกับพีว่าจะตั้งกล้องทำรีแอ็กชั่น แต่ไม่ทันได้จะหยิบกล้อง เขาก็ประกาศออกมาก่อน เราก็มองหน้ากันว่าไวจัง แต่โอปอลทำหน้าที่ได้ดีจริงๆ แต่สุดท้ายเราก็ต้องเคารพการตัดสิน และเชื่อว่าทุกคนก็เห็นว่าโอปอลเก่งมากๆ แล้ว”

ADVERTISEMENT

**ตอนประกาศเร็วมากเลยนะ ไม่มีช่วงให้ลุ้นเลย?**

“ใช่ ไม่มีช่วงให้ได้ลุ้น ยังไม่ทันได้ตื่นเต้นเลย แต่สุดท้ายนี้ก็ยินดีกับ Miss Universe คนล่าสุด ประเทศ เดนมาร์กด้วยค่ะ”

![](https://www.khaosod.co.th/wpapp/uploads/2024/11/Anna-Sueangam-iam.png)

**ในฐานะรุ่นพี่ มีอะไรแนะนำอะไรโอปอลบ้างไหม?**  
“คือโอปอลเก่งมาก ให้แต่เสื้อผ้าไป แต่สุดท้ายแอนนาให้กำลังใจมากกว่าค่ะ แอนนาว่า ณ โมเมนต์นั้นที่เป็นตัวแทนประเทศ เป็นศูนย์รวมของความกดดัน เราก็เคยผ่านมา เพราะหนึ่งสิ่งที่ต้องการมาก ๆ คือ กำลังใจ เราก็ส่งข้อความไปหาโอปอลเรื่อยๆ พอสุดท้ายประกาศผลก็ส่งข้อความไปหา ว่าทำเต็มที่แล้ว ไม่เป็นไร เดี๋ยวกลับมาเลี้ยงก๋วยเตี๋ยวเรือ”

**ในฐานะคนที่เคยประกวดมีคนบอกว่าเราควรไปได้ไกลกว่านี้รู้สึกอย่างไร?**  
“อันดับแรกก็ขอบคุณที่ทุกคนเห็นอะไรบางอย่างในตัวเรา แต่สุดท้ายอย่างที่บอกไป เราทำเต็มที่แล้ว ไม่ว่าผลจะเป็นอย่างไร ก็ไม่เป็นไร เสียใจนะ แต่ไม่เสียดายที่แอนนาได้ทำเต็มที่ เราย้อนเวลากลับไปแก้ไขอะไรไม่ได้ แต่ขอบคุณทุกคนมาก ๆ เลยค่ะ”