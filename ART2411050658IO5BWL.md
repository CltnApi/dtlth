---
layout: post
code: "ART2411050658IO5BWL"
origin_url: "https://www.khaosod.co.th/sports/news_9491024"
image: "https://github.com/user-attachments/assets/e0294d4e-c3ed-4f37-85f4-693658ab8a2c"
title: "มนัญชญา นักเทนนิสสาวไทย อันดับโลกพุ่งรั้งมือ 134 ของโลก ดีสุดในชีวิต"
description: "มนัญชญา อันดับโลกพุ่ง ขยับขึ้นมารั้งอันดับที่ 134 ของโลก ซึ่งเป็นอันดับโลกที่ดีที่สุดในชีวิตของเจ้าตัว จากการจัดอันดับโลกล่าสุดของ สมาคมนักเทนนิสอาชีพหญิง"
category: "SPORTS"
language: "th"
date: 2024-11-05T07:03:04.901Z
---

# มนัญชญา นักเทนนิสสาวไทย อันดับโลกพุ่งรั้งมือ 134 ของโลก ดีสุดในชีวิต

[![มนัญชญา นักเทนนิสสาวไทย อันดับโลกพุ่งรั้งมือ 134 ของโลก ดีสุดในชีวิต](https://www.khaosod.co.th/wpapp/uploads/2024/11/sdqee.jpg "มนัญชญา นักเทนนิสสาวไทย อันดับโลกพุ่งรั้งมือ 134 ของโลก ดีสุดในชีวิต")](https://www.khaosod.co.th/wpapp/uploads/2024/11/sdqee.jpg)

**สมาคมนักเทนนิสอาชีพหญิง** หรือ ดับเบิลยูทีเอ ประกาศผลการจัดอันดับโลกล่าสุด ปรากฏว่า 3 อันดับแรกยังไม่มีการเปลี่ยนแปลง โดยเบอร์ 1 ของโลกฝ่ายหญิงยังคงเป็น อารีน่า ซาบาเลนก้า, อันดับ 2 อิกา สเวียเท็ก จากโปแลนด์ และอันดับ 3 โคโค่ กอฟฟ์ นักเทนนิสสาวอเมริกัน

ขณะที่ นักเทนนิสหญิงไทยที่อันดับโลกดีสุดในสัปดาห์นี้ ยังเป็น “ไหม” **มนัญชญา สว่างแก้ว** วัย 22 ปี โดยสัปดาห์นี้ขยับขึ้นมา 13 อันดับ ขึ้นมารั้งอันดับ 134 ของโลก ซึ่งเป็นอันดับโลกที่ดีที่สุดของเจ้าตัวในการเล่นอาชีพ จากการที่ทำผลงานทะลุถึงรอบก่อนรองชนะเลิศ ในการแข่งขันรายการระดับ ดับเบิลยูทีเอ 250 ได้ 2 สัปดาห์ติดต่อกัน ส่วน “รวงข้าว” ลัลนา ธาราฤดี วัย 20 ปี ขึ้นมา 2 อันดับจากสัปดาห์ก่อน ขึ้นมาอยู่ที่อันดับ 176 ของโลกในสัปดาห์นี้

ด้านฝ่ายชาย จากผลการจัดอันดับล่าสุดของ สมาพันธ์นักเทนนิสชาย หรือ เอทีพี ปรากฏว่า นักเทนนิสไทยที่อันดับโลกดีที่สุดในประเภทเดี่ยวคือ “บูม” กษิดิศ สำเร็จ โดยสัปดาห์นี้กระโดดขึ้นมา 46 อันดับ อยู่ที่อันดับ 423 ของโลก ส่วน “ณัฐ” ปรัชญา อิสโร ยังคงครองอันดับ 1 ในประเภทคู่ของนักเทนนิสไทย อยู่อันดับที่ 173 ของโลกในประเภทชายคู่