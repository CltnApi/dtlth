---
layout: post
code: "ART2411050856GMPJOP"
origin_url: "https://www.khaosod.co.th/sports/news_9491205"
image: "https://github.com/user-attachments/assets/cd991b12-7cdf-4c02-a800-87492b9b3390"
title: "หมู ปากน้ำ ไล่ถล่ม จิมมี โรเบิร์ตสัน ทะลุรอบ 32 คนชน เซลบี ศึก อินเตอร์เนชั่นแนล"
description: "การแข่งขันสนุกเกอร์ รายการ อินเตอร์เนชั่นแนล แชมเปี้ยนชิพ 2024 ชิงเงินรางวัลรวม 825,000 ปอนด์ (ประมาณ 36 ล้านบาท) ที่สังเวียนเซาธ์นิวซิตี้ เนชั่นแนล ฟิตเนส"
category: "SPORTS"
language: "th"
date: 2024-11-05T11:06:16.667Z
---

# หมู ปากน้ำ ไล่ถล่ม จิมมี โรเบิร์ตสัน ทะลุรอบ 32 คนชน เซลบี ศึก อินเตอร์เนชั่นแนล

[![หมู ปากน้ำ ไล่ถล่ม จิมมี โรเบิร์ตสัน ทะลุรอบ 32 คนชน เซลบี ศึก อินเตอร์เนชั่นแนล](https://www.khaosod.co.th/wpapp/uploads/2024/11/fff.jpg "หมู ปากน้ำ ไล่ถล่ม จิมมี โรเบิร์ตสัน ทะลุรอบ 32 คนชน เซลบี ศึก อินเตอร์เนชั่นแนล")](https://www.khaosod.co.th/wpapp/uploads/2024/11/fff.jpg)

การแข่งขันสนุกเกอร์ รายการ อินเตอร์เนชั่นแนล แชมเปี้ยนชิพ 2024 ชิงเงินรางวัลรวม 825,000 ปอนด์ (ประมาณ 36 ล้านบาท) ที่สังเวียนเซาธ์นิวซิตี้ เนชั่นแนล ฟิตเนสเซ็นเตอร์ เมืองหนานจิง มณฑลเจียงซู ประเทศจีน แข่งขันระหว่างวันที่ 3-10 พฤศจิกายน 2567 โดยแชมป์รายการนี้ จะได้รับเงิน 175,000 ปอนด์ (ราวๆ 7.7 ล้านบาท) พร้อมกับได้ตั๋วใบสุดท้ายไปดวลคิวรายการแชมเปี้ยนออฟแชมเปี้ยนส์ 2024 หรือศึกแชมป์เหนือแชมป์ที่เมืองโบลตัน ประเทศอังกฤษในสัปดาห์หน้า

การดวลคิวในรอบ 64 คนสุดท้าย “หมู ปากน้ำ” นพพล แสงคำ มือ 27 ของโลกชาวไทย พบกับ จิมมี โรเบิร์ตสัน มือ 40 ของโลกจากอังกฤษ ผลปรากฏว่าคู่นี้ นพพล เหนือกว่ามาก ก่อนจะเป็นฝ่านต้อนเอาชนะไปอย่างท่วมท้น 6-1 เฟรม 58-49, 61-17, 74-1, 0-95, 74-13, 123-1 และ 75-31 ผ่านเข้ารอบ 32 คนสุดท้ายได้สำเร็จ รับเงินรางวัลการันตีอย่างน้อย 9,000 ปอนด์ (ประมาณ 3.9 แสนบาท)

“หมู ปากน้ำ” เป็นนักสอยคิวไทยคนที่ 2 ที่ผ่านเข้ารอบ 32 คนสุดท้ายต่อจาก “เอฟวัน” เทพไชยา อุ่นหนู มือ 37 ของโลก ที่ในวันเดียวกัน สยบอดีตแชมป์โลกปี 2015 อย่าง สจวร์ต บิงแฮม มือ 25 ของโลกจากอังกฤษไปอย่างขาดลอยเช่นกัน 6-0 อย่างไรก็ตาม ในรอบ 32 คนสุดท้าย คู่แข่งของทั้ง “หมู ปากน้ำ” กับ “เอฟวัน” ต่างเป็นมือพระกาฬทั้งคู่ โดย หมู ปากน้ำ จะพบกับ มาร์ก เซลบี มือ 4 ของโลกจากอังกฤษ ดีกรีแชมป์โลก 4 สมัย ซึ่งตลอดการพบกัน 12 ครั้ง ปรากฏว่า “หมู” เป็นฝ่ายชนะแค่ 2 ครั้ง แพ้ถึง 10 ครั้ง

ส่วน “เอฟวัน” เทพไชยา อุ่นหนู จะต้องพบกับอดีตแชมป์โลก 3 สมัยอย่าง มาร์ก เจ วิลเลียมส์ มือ 7 ของโลกจากเวลส์ ซึ่งการพบกัน 13 ครั้ง “เอฟ” เอาชนะไปได้เพียง 2 หนเท่านั้น และแพ้ถึง 11 ครั้ง