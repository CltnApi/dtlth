---
layout: post
code: "ART2411150306CL8GPA"
origin_url: "https://www.khaosod.co.th/breaking-news/news_9506334"
image: "https://github.com/user-attachments/assets/0a5632b0-522a-4492-8afb-b8db0235327f"
title: "กฤษอนงค์ แจงแล้ว ปมคลิปเสียงอ้างชื่อ รัฐมนตรี จิราพร เผยความสัมพันธ์"
description: "เจ๊พัช กฤษอนงค์ ชี้แจงแล้ว ปมคลิปเสียงอ้างชื่อ รัฐมนตรี จิราพร เผย เป็นเพียงการประสานงานโครงการ พ้อความเชื่อ \"ความจริงจะเอาชนะทุกอย่าง\" เลือนลางลงทุกที"
category: "HOT_NEWS"
language: "th"
date: 2024-11-15T03:11:23.259Z
---

# กฤษอนงค์ แจงแล้ว ปมคลิปเสียงอ้างชื่อ รัฐมนตรี จิราพร เผยความสัมพันธ์

[![กฤษอนงค์ แจงแล้ว ปมคลิปเสียงอ้างชื่อ รัฐมนตรี จิราพร เผยความสัมพันธ์](https://www.khaosod.co.th/wpapp/uploads/2024/11/Jay-Pat-Kritanong.jpg "กฤษอนงค์ แจงแล้ว ปมคลิปเสียงอ้างชื่อ รัฐมนตรี จิราพร เผยความสัมพันธ์")](https://www.khaosod.co.th/wpapp/uploads/2024/11/Jay-Pat-Kritanong.jpg)

**เจ๊พัช กฤษอนงค์ ชี้แจงแล้ว ปมคลิปเสียงอ้างชื่อ รัฐมนตรี จิราพร เผย เป็นเพียงการประสานงานโครงการ พ้อความเชื่อ “ความจริงจะเอาชนะทุกอย่าง” เลือนลางลงทุกที**

จากกรณีที่มีคลิปเสียงนักร้องเรียนสาวอ้างว่า “ต้องนำเงินให้พ่อของรมต.น้ำ และได้ตั้งเป็นคณะทำงาน” ต่อมา น.ส.จิราพร สินธุไพร รัฐมนตรีประจำสำนักนายกรัฐมนตรี เปิดเผยว่า ยืนยันไม่รู้จักเป็นการส่วนตัว ไม่เคยคุย ไม่เคยทำงาน ไม่เคยใช้งาน รวมถึงไม่เคยนำข้อมูลมาประกอบการทำงานทั้งสิ้น ตามที่เสนอข่าวไปแล้วนั้น

ล่าสุดวันที่ 15 พ.ย.2567 น.ส.กฤษอนงค์ สุวรรณวงศ์ ประธานอำนวยการศูนย์ประสานงานส่งเสริมเครือข่ายออนไลน์ โพสต์ข้อความผ่านเฟซบุ๊ก [กฤษอนงค์ เจ๊พัช /Jephat Kritanong Consulting Company Limited](https://www.facebook.com/kritanongka/posts/pfbid02gZkD6RaXdCddo24GD5XF28NDjUac9Qbpn3CmL5yoS1UmtKoS9gKjYJT4VAXcU4MZl) ระบุว่า สวัสดีค่ะ ขออนุญาตชี้แจงดังนี้

ในกรณีของท่านรัฐมนตรี กฤษอนงค์ขอชี้แจงอย่างตรงไปตรงมา ว่าไม่ได้มีความสัมพันธ์ส่วนตัวใด ๆ กับท่านรัฐมนตรีเลยค่ะ ไม่เคยพบปะหรือพูดคุยกันเป็นการส่วนตัวมาก่อน

สิ่งที่เกิดขึ้นในคลิปนั้นเป็นเพียงการประสานงานโครงการที่กฤษอนงค์ได้นำเสนอผ่านคนกลาง เพื่อสนับสนุนธุรกิจด้านขายตรงและออนไลน์ เป็นโครงการภาคเอกชนที่ตั้งใจให้เป็นการยกระดับ และให้ความรู้เฉพาะทางเท่านั้น

ในคลิปที่เป็นการสนทนาระหว่างบุคคล 2 คนที่ถูกเผยแพร่และตัดต่อบางช่วงนั้น เป็นเพียงการสนทนาเกี่ยวกับแนวทางการส่งเสริมอาชีพเท่านั้น ไม่ได้มีเจตนาอื่นใด หากการสนทนานี้ส่งผลให้เกิดความเข้าใจผิด กฤษอนงค์ขอกราบขออภัยท่านรัฐมนตรี น้ำจิราพร สินธุไพร และคุณพ่อท่าน อย่างเป็นทางการอีกครั้ง ขอน้อมรับผิดไว้แต่เพียงผู้เดียวค่ะ

สำหรับกรณีอื่น ๆ ที่มีการกล่าวถึงเพิ่มเติม กฤษอนงค์อยากเรียนให้ทราบว่า ทุกคำชี้แจงในที่นี้มาจากความตั้งใจจริงที่จะสื่อสารให้เกิดความเข้าใจ แต่ในขณะเดียวกันการพยายามอธิบายกลับดูเหมือนยิ่งเพิ่มความเข้าใจผิดมากขึ้น กฤษอนงค์เป็นเพียงผู้หญิงธรรมดาในสังคมที่ไม่มีพลังหรืออำนาจ ไม่มีสื่ออยู่ในมือ ไม่มีอำนาจใด ๆ จะไปต่อสู้กับกระแสสังคม ที่ตอนนี้ได้ตัดสินไปแล้ว

ความเชื่อของกฤษอนงค์ที่ว่า “ความจริงจะเอาชนะทุกอย่าง” กำลังเลือนลางลงทุกทีในสถานการณ์นี้ เหลือเพียงความหวังในกระบวนการยุติธรรม ที่จะเป็นสิ่งเดียวที่ทำให้ทุกอย่างคลี่คลายลงได้ แม้ว่าการเดินทางเพื่อค้นหาความยุติธรรมจะเต็มไปด้วยความเจ็บปวดและหนักหนา ไม่แน่ใจว่าตัวเองจะมีแรงสู้จนถึงวันที่ความจริงปรากฏหรือไม่

ในเวลานี้กฤษอนงค์ขอพึ่งพาอำนาจแห่งสิ่งศักดิ์สิทธิ์และผู้มีบารมีในสังคม ขอให้ทุกท่านที่มีอำนาจหน้าที่ ได้โปรดมองเห็นสิ่งที่เกิดขึ้นกับประชาชนคนธรรมดาในสังคม

ขอให้ท่านช่วยพิจารณาและรับฟังเสียงเล็ก ๆ ของประชาชนในครั้งนี้ว่า การเป็นอยู่ของเราจะเป็นไปอย่างไรหากสื่อและสังคมสามารถตัดสินได้โดยไร้กระบวนการยุติธรรม และหากยังคงเป็นเช่นนี้ต่อไป ก็แทบไม่มีทางที่ประชาชนอย่างเราๆ จะลุกขึ้นต่อสู้ได้อีก

กราบขอบพระคุณ  
กฤษอนงค์ สุวรรณวงศ์  
15 พฤศจิกายน 2567  
(กราบขออภัยสื่อมวลชน ช่วงนี้ไม่สะดวกสัมภาษณ์ และออกสื่อ ใดๆก่อนค่ะ)

เจ๊พัช กฤษอนงค์ ชี้แจงแล้ว ปมคลิปเสียงอ้างชื่อ รัฐมนตรี จิราพร เผย เป็นเพียงการประสานงานโครงการ พ้อความเชื่อ “ความจริงจะเอาชนะทุกอย่าง” เลือนลางลงทุกที