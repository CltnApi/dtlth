---
layout: post
code: "ART2411201427NU5T3P"
origin_url: "https://www.khaosod.co.th/special-stories/news_9514447"
image: "https://github.com/user-attachments/assets/6f696f34-0b9f-44d8-a8ff-05aea0a5cfb4"
title: "เจ้าฟ้าสิริวัณณวรี ทรงร่วมซ้อมสวนสนาม ในพิธีถวายสัตย์ทหารรักษาพระองค์ประจำปี 67"
description: "เจ้าฟ้าสิริวัณณวรี ทรงร่วมซ้อมสวนสนาม ในพิธีถวายสัตย์ทหารรักษาพระองค์ประจำปี 67 ในตำแหน่ง \"องค์ผู้บังคับกองพันทหารม้ารักษาพระองค์\""
category: "SPECIAL_STORIES"
language: "th"
date: 2024-11-20T14:31:26.738Z
---

# เจ้าฟ้าสิริวัณณวรี ทรงร่วมซ้อมสวนสนาม ในพิธีถวายสัตย์ทหารรักษาพระองค์ประจำปี 67

[![เจ้าฟ้าสิริวัณณวรี ทรงร่วมซ้อมสวนสนาม ในพิธีถวายสัตย์ทหารรักษาพระองค์ประจำปี 67](https://www.khaosod.co.th/wpapp/uploads/2024/11/siriwan.jpg "เจ้าฟ้าสิริวัณณวรี ทรงร่วมซ้อมสวนสนาม ในพิธีถวายสัตย์ทหารรักษาพระองค์ประจำปี 67")](https://www.khaosod.co.th/wpapp/uploads/2024/11/siriwan.jpg)

**เจ้าฟ้าสิริวัณณวรี ทรงร่วมซ้อมสวนสนาม ในพิธีถวายสัตย์ทหารรักษาพระองค์ประจำปี 67 ในตำแหน่ง “องค์ผู้บังคับกองพันทหารม้ารักษาพระองค์”**

พลเอกหญิง สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงร่วมซักซ้อมสวนสนาม โดยทรงม้านำขบวนกองพันทหารม้ารักษาพระองค์ด้วยความสง่างาม ในตำแหน่ง “องค์ผู้บังคับกองพันทหารม้ารักษาพระองค์”

ในการจัดพิธีสวนสนามและถวายสัตย์ปฏิญาณตนของทหารรักษาพระองค์ ประจำปี 2567 กองทัพไทยได้ขอพระราชทานกราบทูลเชิญ พลเอกหญิง สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงร่วมขบวนสวนสนาม ฯ ในตำแหน่ง “องค์ผู้บังคับกองพันทหารม้ารักษาพระองค์”

ทั้งนี้ พลเอกหญิง สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงพระปรีชาสามารถในด้านการขี่ม้า เป็นอย่างมาก ทรงเป็นนักกีฬาขี่ม้าทีมชาติไทยชุดปัจจุบัน เคยเข้าร่วมแข่งขันในระดับซีเกมส์ เอเชียนเกมส์หลายสมัย โดยทรงให้ความสำคัญกับการฝึกกำลังพลและม้าของหน่วยให้มีความพร้อมและสง่างามอยู่เสมอ

อีกทั้งดูแลด้านการสัตวบาล โครงการบ้านพักม้าชราในพระอุปถัมภ์ฯ เพื่อให้ม้ามีคุณภาพชีวิตที่หลังจากการปลดประจำการ การสร้างศูนย์บริการและเวชศาสตร์ฟื้นฟูม้า เพื่อให้เป็นสถานบริการสุขภาพ ทั้งด้านการรักษาและเป็นศูนย์การศึกษาและฝึกงานของบุคลากร ด้านสัตวแพทย์ในประเทศไทย นอกจากนี้การจัดโครงการจิตอาสา เพื่อช่วยเหลือและดูแลตัวม้าคอกม้า เพื่อสวัสดิการที่ดีของม้า รวมทั้งการแนะนำการบริหารจัดการคอกม้าต่างๆ ให้ทันสมัยทัดเทียมกับนานาชาติ

สำหรับ ประวัติหน่วยม้าทรงประจำพระองค์ ฯ เป็นหน่วยเฉพาะกิจของกองทัพบก ตั้งขึ้นตามพระกระแสรับสั่งของพระบาทสมเด็จพระวชิรเกล้าเจ้าอยู่หัว เมื่อวันที่ 9 พฤษภาคม 2543 เพื่อให้เป็นหน่วยงานที่รับผิดชอบในการถวายงานด้านการทรงม้าแด่พระบรมวงศานุวงศ์ โดยทรงพระราชทานโครงสร้างการจัดหน่วยให้กองทัพบก

โดยมีผู้บังคับหน่วยม้าทรงประจำพระองค์ ฯ ทำหน้าที่ปกครองบังคับบัญชา ให้การถวายงานแด่พระบรมวงศานุวงศ์ ให้มีประสิทธิภาพสูงสุด ตามพระราชประสงค์และพระประสงค์ทุกประการ โดยเมื่อวันที่ 16 ธันวาคม 2555 พระบาทสมเด็จพระวชิรเกล้าเจ้าอยู่หัว ทรงมีพระบรมราชานุญาต ผ่านสำนักงานราชเลขานุการในพระองค์ ให้หน่วยม้าทรงประจำพระองค์ ฯ โอนสายการบังคับบัญชาถวายงานด้านการทรงม้าแด่ พลเอกหญิง สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในโอกาสที่พระองค์ทรงม้ากีฬาที่หน่วยม้าทรงประจ่าพระองค์ ฯ เป็นประจำ โดยใช้ชื่อเต็มว่า “หน่วยม้าทรงประจำพระองค์ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา” ตั้งแต่นั้นเป็นต้นมา