---
layout: post
code: "ART2411210526XK0FHH"
origin_url: "https://www.khaosod.co.th/sports/news_9514998"
image: "https://github.com/user-attachments/assets/2b0d0858-acbb-4bfb-b45a-9a93216e2e10"
title: "สมาคมบอล จับมือ UEFA-AFC เดินหน้าแผนพัฒนาบอลหญิงล็อกเป้าบอลโลก"
description: "สมาคมบอล โดยมาดามแป้งจับมือกับยูฟ่า และเอเอฟซี เดินหน้าแผนพัฒนาฟุตบอลหญิงไทย ล็อกเป้าใหญ่ไปฟุตบอลโลก รอบสุดท้าย สมัยที่ 3"
category: "SPORTS"
language: "th"
date: 2024-11-21T05:41:09.367Z
---

# สมาคมบอล จับมือ UEFA-AFC เดินหน้าแผนพัฒนาบอลหญิงล็อกเป้าบอลโลก

[![สมาคมบอล จับมือ UEFA-AFC เดินหน้าแผนพัฒนาบอลหญิงล็อกเป้าบอลโลก](https://www.khaosod.co.th/wpapp/uploads/2024/11/FAT.jpg "สมาคมบอล จับมือ UEFA-AFC เดินหน้าแผนพัฒนาบอลหญิงล็อกเป้าบอลโลก")](https://www.khaosod.co.th/wpapp/uploads/2024/11/FAT.jpg)

สมาคมบอล โดยมาดามแป้งจับมือกับยูฟ่า และเอเอฟซี เดินหน้าแผนพัฒนาฟุตบอลหญิงไทย ล็อกเป้าใหญ่ไปฟุตบอลโลก รอบสุดท้าย สมัยที่ 3

“มาดามแป้ง” นวลพรรณ ล่ำซำ นายกสมาคมกีฬาฟุตบอลฯ ตอกย้ำการให้ความสำคัญกับฟุตบอลหญิงเต็มที่ ล่าสุดต้อนรับคณะทำงานจาก ยูฟ่า และ เอเอฟซี หลังเดินทางมาจัดอบรมแผนพัฒนาฟุตบอลหญิง ภายใต้โครงการ AFC-UEFA Women’s Football Programme ที่ห้องประชุมชั้น 2 ที่ทำการสมาคมกีฬาฟุตบอลแห่งประเดทศไทยฯ โดยประเทศไทย เป็น 1 ใน 5 ชาติของทวีปเอเชีย ที่ถูกรับเลือกให้เข้าร่วมโครงการสำคัญครั้งนี้ ร่วมกับ ไต้หวัน เวียดนาม อุซเบกิสถาน และ เลบานอน

การอบรมครั้งนี้นำโดย “มาดามแป้ง” นวลพรรณ ล่ำซำ นายกสมาคมฯ และ ดร.หนึ่งฤทัย สระทองเวียน ผู้อำนวยการฝ่ายฟุตบอลหญิง, เจ้าหน้าที่ฝ่ายทีมชาติไทย และ เจ้าหน้าที่ฝ่ายเทคนิค ร่วมอบรมเรื่องการจัดทำแผนพัฒนาฟุตบอลหญิงในด้านต่างๆ ร่วมกับ คริส มิลเนส ผู้เชี่ยวชาญโครงการความสัมพันธ์ระหว่างประเทศของยูฟ่า, โลว์รี โรเบิร์ตส์ ผู้เชี่ยวชาญด้านฟุตบอลหญิงจาก ยูฟ่า และ อามีร์ อัสโซกัน อับดุลเลาะห์ หัวหน้าแผนกกิจกรรมพิเศษฝ่ายชาติสมาชิกจากเอเอฟซี

“มาดามแป้ง” กล่าวว่า “ก่อนอื่นต้องขอบคุณยูฟ่า และเอเอฟซี ที่เล็งเห็นศักยภาพของประเทศไทย ในด้านการพัฒนาฟุตบอลหญิง จากที่เราเคยไปฟุตบอลโลกมาแล้ว 2 สมัย ในช่วงที่แป้งเป็นผู้จัดการทีม และหลังจากที่เข้ามาเป็นนายกสมาคมแป้งเคยพูดไปแล้วว่าหนึ่งในเป้าหมายสำคัญที่สุดคือพาฟุตบอลหญิง กลับสู่ฟุตบอลโลกอีกครั้ง”

“ดังนั้นจึงเป็นโอกาสดีที่ ยูฟ่า และ เอเอฟซี เดินทางมาให้ความรู้ ให้คำปรึกษากับเรา และโดยเฉพาะการเขียนแผนพัฒนาฟุตบอลหญิงร่วมกัน ภายใต้เส้นทาง Road to Brazil 2027 เพื่อให้เราติดเป็น 1 ใน 6 ทีม ที่ได้ไปฟุตบอลโลก แบบอัตโนมัติ หรืออย่างน้อยที่สุด 2 ทีม ในรอบเพลย์ออฟ ทั้งหมดนี้เชื่อว่าจะเป็นประโยชน์กับเรา และ เป็นจุดเริ่มต้นที่ดี เพื่อต่อยอดสู่เป้าหมายใหญ่ร่วมกัน”

โดยโครงการดังกล่าวต่อเนื่อง จากที่ก่อนหน้านี้สมาคมได้ส่ง ดร.หนึ่งฤทัย สระทองเวียน ผู้อำนวยการฝ่ายฟุตบอลหญิง และณัชชา ธาราธีรศานต์ หัวหน้าฝ่ายฟุตบอลลีกหญิงสมาคมฯ เข้าร่วมการสัมมนา ฟุตบอลหญิง AFC-UEFA Women’s Football Seminar 2024 ภายใต้โครงการ UEFA Assist ที่เมืองบิลเบา ประเทศสเปน เพื่อนำความรู้มาพัฒนาฟุตบอลหญิงของประเทศไทย

นอกจากนั้น คณะทำงานจากทั้ง AFC และ UEFA ยังได้เดินทางไปเยี่ยมชมการฝึกซ้อมของสโมสรฟุตบอลหญิงโรงเรียนกีฬากรุงเทพมหานคร ที่ศูนย์กีฬาเฉลิมพระเกียรติ บางมด อีกด้วย

สำหรับ ฟุตบอลหญิงทีมชาติไทย เคยไปฟุตบอลโลก รอบสุดท้าย มาแล้ว 2 สมัยติดต่อกันเริ่มจากในปี 2015 ที่แคนาดา และ ในปี 2019 ที่ฝรั่งเศส ขณะที่ ฟุตบอลหญิงชิงแชมป์โลก ในปี 2027 ที่บราซิล จะเริ่มคัดเลือก ของโซนเอเชีย ในระหว่างวันที่ 23 มิ.ย. – 5 ก.ค.68 ก่อนที่รอบสุดท้าย จะแข่งขันที่ออสเตรเลีย (เจ้าภาพ) ระหว่างวันที่ 1-21 มี.ค.2569 เพื่อคัดเลือกทีม ไปฟุตบอลโลก ในโควตา 6+2 ทีม