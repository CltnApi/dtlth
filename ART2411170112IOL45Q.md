---
layout: post
code: "ART2411170112IOL45Q"
origin_url: "https://www.khaosod.co.th/breaking-news/news_9508828"
image: "https://github.com/user-attachments/assets/9cf4aaa4-b2f7-4aed-bb50-3f0542e69cc8"
title: "ระทึก ไฟไหม้ ร้านขาย จยย. เสียงระเบิดเป็นระยะ สลดพบศพภรรยาเจ้าของตึก"
description: "ระทึก ไฟไหม้ ร้านขาย จยย. เสียงระเบิดเป็นระยะ เสียหายหลายสิบคัน เศร้าสลดพบศพภรรยาเจ้าของตึก เจ้าหน้าที่เร่งตรวจสอบหาสาเหตุ"
category: "HOT_NEWS"
language: "th"
date: 2024-11-17T01:17:18.066Z
---

# ระทึก ไฟไหม้ ร้านขาย จยย. เสียงระเบิดเป็นระยะ สลดพบศพภรรยาเจ้าของตึก

[![ระทึก ไฟไหม้ ร้านขาย จยย. เสียงระเบิดเป็นระยะ สลดพบศพภรรยาเจ้าของตึก ](https://www.khaosod.co.th/wpapp/uploads/2024/11/fire-3.jpg "ระทึก ไฟไหม้ ร้านขาย จยย. เสียงระเบิดเป็นระยะ สลดพบศพภรรยาเจ้าของตึก ")](https://www.khaosod.co.th/wpapp/uploads/2024/11/fire-3.jpg)

**ระทึก ไฟไหม้ ร้านขาย จยย. เสียงระเบิดเป็นระยะ เสียหายหลายสิบคัน เศร้าสลดพบศพภรรยาเจ้าของตึก เจ้าหน้าที่เร่งตรวจสอบหาสาเหตุ**

เมื่อเวลา 01.00 น. วันที่ 17 พ.ย.2567 **พ.ต.ท.กรวิก สุปะทัศ** สารวัตร(สอบสวน) สน.บางขุนเทียน รับแจ้งมีเหตุเพลิงไหม้บ้านเรือนประชาชนใกล้ปากซอยวุฒากาศ 33 แขวงบางค้อ เขตจอมทอง กทม. รุดตรวจสอบพร้อมประสานสถานีดับเพลิงและกู้ภัยดาวคะนอง นำรถน้ำ 2 คัน เจ้าหน้าที่กองพิสูจน์หลักฐาน(พฐ.)และอาสาสมัครมูลนิธิป่อเต็กตึ๊ง  
[![](https://www.khaosod.co.th/wpapp/uploads/2024/11/S__37552177_0-696x522.jpg)](https://www.khaosod.co.th/wpapp/uploads/2024/11/S__37552177_0.jpg)

ที่เกิดเหตุเป็นอาคารพาณิชย์ 3 ชั้น 2 คูหา พบแสงเพลิงและกลุ่มควันเป็นจำนวนมาก มีเสียงระเบิดเป็นระยะๆเกิดขึ้นบริเวณชั้นล่าง และลุกลามอย่างรวดเร็วขึ้นชั้นที่ 2 และช้้น 3 เต็มพื้นที่ เจ้าหน้าที่เร่งใช้น้ำฉีดอย่างเร่งด่วนใช้เวลาประมาณ 1 ชั่วโมงจึงควบคุมเพลิงสงบลง

ตรวจสอบอาคารดังกล่าวพบชั้นล่างเป็นร้านจำหน่ายรถจักรยานยนต์หลายสิบคันจอดอยู่ จึงเร่งทำการระบายกลุ่มควันออกจากตัวอาคาร พบผู้เสียชีวิตเป็นหญิง 1 ราย อยู่ข้างเตียงในห้องนอนชั้น 3 ทราบชื่อ **นางจินดา (สงวนนามสกุล)** อายุ 63 ปี ภรรยาของเจ้าของอาคารหลังดังกล่าว เจ้าหน้าที่จึงประสานแพทย์นิติเวชโรงพยาบาลศิริราช เพื่อตรวจสอบร่างผู้เสียชีวิต  
[![](https://www.khaosod.co.th/wpapp/uploads/2024/11/S__37552181_0-696x522.jpg)](https://www.khaosod.co.th/wpapp/uploads/2024/11/S__37552181_0.jpg)

สอบถาม **นายธนพล** **(สงวนนามสกุล)** อายุ 28 ปี พนักงานร้าน ให้การว่า ตนกำลังออกไปหาอาหารรับประทานที่ตลาดพลู และผู้จัดการโทรมาบอกว่าที่ร้านไฟไหม้ จึงรีบมาดูพบว่าเกิดไฟไหม้อย่างรุนแรง ตนทำงานอยู่แค่ชั้นล่าง และไม่เคยขึ้นไปชั้นบนเลย ส่วนเจ้าของร้านเช่าพื้นที่อาคารด้านล่างเท่านั้น

พยานซึ่งอยู่ฝั่งตรงข้ามที่เกิดเหตุ ให้การว่า นอนหลับอยู่ได้ยินเสียงคล้ายระเบิดดังมาก 2-3 ครั้ง ตื่นลุกขึ้นออกมาดู เห็นควันไฟ พวยพุ่งออกมาจากชั้นล่างด้านข้างอาคารดังกล่าว จึงบอกลูกชายให้รีบโทรศัพท์แจ้งเจ้าหน้าที่ ซึ่งร้านนี้เปิดจำหน่ายขายรถมอเตอร์ไซค์ ตอนเกิดเหตุไม่มีคนอยู่ ส่วนเจ้าของอาคารพาณิชย์ พักอาศัยอยู่ด้านหลังเพราะหน้าด้านแบ่งให้เช่าพื้นที่  
[![](https://www.khaosod.co.th/wpapp/uploads/2024/11/S__37552186_0-696x392.jpg)](https://www.khaosod.co.th/wpapp/uploads/2024/11/S__37552186_0.jpg)

เบื้องต้นเจ้าหน้าที่ตำรวจ และแพทย์นำร่างของผู้เสียชีวิตส่งไปตรวจสอบอย่างละเอียดอีกครั้งที่แผนกนิติเวชโรงพยาบาลศิริราช ส่วนสาเหตุเพลิงไหม้ที่เกิดขึ้นยังสรุปสาเหตุไม่ได้ต้องรอให้เจ้าหน้าที่ผู้มีส่วนเกี่ยวข้องเข้าตรวจสอบพื้นที่อย่างละเอียดอีกครั้ง ส่วนความเสียหายพบรถจักรยานยนต์หลายสิบคันได้รับความเสียหาย รวมทั้งทรัพย์สินภายในอาคารได้รับความเสียหายทั้งหมด