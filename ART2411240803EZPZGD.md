---
layout: post
code: "ART2411240803EZPZGD"
origin_url: "https://www.khaosod.co.th/breaking-news/news_9519151"
image: "https://github.com/user-attachments/assets/01dcdabf-26e2-409b-880b-0e87d45a1193"
title: "เปิดปมพี่วัย 80 คลั่ง ไล่ยิงชาวบ้าน น้องสาวดับ หลังเปลี่ยนใจปมมรดก"
description: "เปิดปมสลด พี่วัย 80 คลุ้มคลั่ง ไล่ยิงชาวบ้าน น้องสาววัย75 ดับ หลานสะใภ้สาหัส หลังตกลงมรดกไม่ได้ เผยเหตุเปลี่ยนใจ ทั้งที่ก่อนหน้านี้ปฏิเสธรับส่วนแบ่งจากแม่"
category: "HOT_NEWS"
language: "th"
date: 2024-11-24T08:30:16.454Z
---

# เปิดปมพี่วัย 80 คลั่ง ไล่ยิงชาวบ้าน น้องสาวดับ หลังเปลี่ยนใจปมมรดก

[![เปิดปมพี่วัย 80 คลั่ง ไล่ยิงชาวบ้าน น้องสาวดับ หลังเปลี่ยนใจปมมรดก](https://www.khaosod.co.th/wpapp/uploads/2024/11/Crazy-Legacy.jpg "เปิดปมพี่วัย 80 คลั่ง ไล่ยิงชาวบ้าน น้องสาวดับ หลังเปลี่ยนใจปมมรดก")](https://www.khaosod.co.th/wpapp/uploads/2024/11/Crazy-Legacy.jpg)

**เปิดปมสลด พี่วัย 80 คลุ้มคลั่ง ไล่ยิงชาวบ้าน น้องสาววัย75 ดับ หลานสะใภ้สาหัส หลังตกลงมรดกไม่ได้ เผยเหตุเปลี่ยนใจ ทั้งที่ก่อนหน้านี้ปฏิเสธรับส่วนแบ่งจากแม่**

เมื่อเวลา 11.30 น. วันที่ 24 พ.ย.2567 พ.ต.อ.วทัญญู รุ่งรัศมี ผกก.สภ.คง รับแจ้งเหตุมีคนถูกยิงที่บ้านหลังหนึ่ง บ้านโนนตาแก้ว ม.14 ต.คูขาด อ.คง จ.นครราชสีมา จึงรุดไปตรวจสอบพร้อมกำลังเจ้าหน้าที่ตำรวจ และอาสาสมัครกู้ชีพรื่นจิต อ.คง

ที่เกิดเหตุอยู่ข้างรั้วบ้านหลังดังกล่าว พบร่าง น.ส.จตุพร (ขอสงวนนามสกุล) อายุ 23 ปี สภาพถูกยิงนอนร้องขอความช่วยเหลือ และ นางทองมี (ขอสงวนนามสกุล) อายุ 75 ปี ผู้เสียชีวิต เจ้าหน้าที่ได้นำร่างผู้บาดเจ็บส่งโรงพยาบาลเมืองคง

ส่วนผู้ก่อเหตุคือ นายสวาสด์ (ขอสงวนนามสกุล) อายุ 80 ปี โดยมีศักดิ์เป็นพี่ชายนางทองมี และญาติผู้ใหญ่ น.ส.ทองมี ได้หลบหนีไปหาญาติ ซึ่งเป็นเจ้าหน้าที่ตำรวจ เพื่อให้นำไปมอบตัวพร้อมอาวุธปืนลูกโม่ ขนาด .38 ตามกระบวนการ

พ.ต.อ.วทัญญู กล่าวว่า จากการสอบสวนสาเหตุที่พี่น้องท้องเดียวกันต้องฆ่ากันเอง มาจากที่ดินมรดก ช่วงที่พ่อแม่ยังมีชีวิตอยู่ได้จัดแบ่งที่ดินให้กับนายสวาสด์ ผู้ก่อเหตุแต่ปฏิเสธ อ้างยังมีเรี่ยวแรงทำงานได้แต่ขอพักอาศัยบ้านหลังเดียวกันกับญาติ ๆ

พ.ต.อ.วทัญญู กล่าวต่อว่า ต่อมาเมื่อสังขารร่วงโรยตามวัยชรา เปลี่ยนใจอยากได้บ้าง ประกอบกับได้มีปัญหากับญาติพี่น้องบ่อยครั้ง จึงได้ก่อเหตุดังกล่าว