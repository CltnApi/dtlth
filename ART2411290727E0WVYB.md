---
layout: post
code: "ART2411290727E0WVYB"
origin_url: "https://www.khaosod.co.th/breaking-news/news_9527254"
image: "https://github.com/user-attachments/assets/25cbd28e-b181-4ab8-ba86-55f37c8bed0e"
title: "คานเหล็กถล่ม พระราม 2 ตายพุ่ง 6 ศพ เร่งหารือวางแผนกู้ซาก คาดใช้เวลา 2-3 วัน"
description: "คานเหล็กถล่ม ถนนพระราม 2 ตายพุ่ง 6 ศพ เร่งหารือวางแผนกู้ซาก นำร่างผู้เสียชีวิตออกมา คาดใช้เวลา 2-3 วัน ยังไม่สามารถคืนพื้นผิวจราจรให้ได้"
category: "HOT_NEWS"
language: "th"
date: 2024-11-29T07:41:29.692Z
---

# คานเหล็กถล่ม พระราม 2 ตายพุ่ง 6 ศพ เร่งหารือวางแผนกู้ซาก คาดใช้เวลา 2-3 วัน

[![คานเหล็กถล่ม พระราม 2 ตายพุ่ง 6 ศพ เร่งหารือวางแผนกู้ซาก คาดใช้เวลา 2-3 วัน](https://www.khaosod.co.th/wpapp/uploads/2024/11/6body.jpg "คานเหล็กถล่ม พระราม 2 ตายพุ่ง 6 ศพ เร่งหารือวางแผนกู้ซาก คาดใช้เวลา 2-3 วัน")](https://www.khaosod.co.th/wpapp/uploads/2024/11/6body.jpg)

**คานเหล็กถล่ม ถนนพระราม 2 ตายพุ่ง 6 ศพ เร่งหารือวางแผนกู้ซาก นำร่างผู้เสียชีวิตออกมา คาดใช้เวลา 2-3 วัน ยังไม่สามารถคืนพื้นผิวจราจรให้ได้**

เมื่อวันที่ 29 พ.ย.67 นายนริศ นิรามัยวงศ์ ผู้ว่าราชการจังหวัดสมุทรสาคร พร้อมด้วย ร.ต.อ.สัณฐิติ ธรรมใจ หัวหน้าสำนักงานป้องกันและบรรเทาสาธารณภัยจังหวัดสมุทรสาคร พ.ต.อ.พิเชษฐ์พงศ์ แจ้งค้ายคม ผกก.สภ.เมืองสมุทรสาคร และผู้แทนหน่วยงานที่เกี่ยวข้อง

[![](https://www.khaosod.co.th/wpapp/uploads/2024/11/CCD_147-696x392.jpg)](https://www.khaosod.co.th/wpapp/uploads/2024/11/CCD_147.jpg)

ลงพื้นที่ตรวจสอบเหตุ คานปูน (Segment) และเครน (Launching Gantry Crane) ซึ่งเป็นชิ้นส่วนและอุปกรณ์ที่ใช้ก่อสร้างทางยกระดับ โครงการก่อสร้างทางหลวงพิเศษหมายเลข 82 สายทางยกระดับบางขุนเทียน – บ้านแพ้ว ช่วงเอกชัย – บ้านแพ้ว(ช่วงที่ 3) ตอนที่ 1 ถล่ม ขณะกำลังเชื่อมคานปูนเข้าด้วยกัน ส่งผลให้คนงานที่ปฏิบัติงานเสียชีวิตและได้รับบาดเจ็บ บนพื้นที่ กม.21+600 – กม.22+100 ถนนพระราม 2 ขาออกกรุงเทพฯ หมู่ที่ 2 ต.คอกกระบือ อ.เมือง จ.สมุทรสาคร

[![](https://www.khaosod.co.th/wpapp/uploads/2024/11/Screenshot-2024-11-29-141302-696x390.jpg)](https://www.khaosod.co.th/wpapp/uploads/2024/11/Screenshot-2024-11-29-141302.jpg)

นายนริศ บอกว่า เราต้องดูเรื่องของการจราจร เบื้องต้นเพราะว่าเส้นทางพระราม 2 มีพี่น้องประชาชนใช้รถเยอะมาก ทางเจ้าหน้าที่ตำรวจ และเจ้าหน้าที่แขวงทางหลวง ช่วยกันอำนวยความสะดวกโดยการปรับเส้นทาง ในขณะนี้เราติดต่อบริษัทผู้ก่อสร้าง เร่งมาดำเนินการเก็บกู้และคืนสภาพถนน ให้สามารถใช้งานได้โดยเร็วที่สุด และในขณะนี้สิ่งที่สำคัญที่สุด เราจะเร่งพยายามเก็บเคลียร์ซากที่พังลงมาเพื่อจะคืนสภาพถนนให้สามารถใช้งานโดยเร็วที่สุด

[![](https://www.khaosod.co.th/wpapp/uploads/2024/11/DJI_0024_0-696x392.jpg)](https://www.khaosod.co.th/wpapp/uploads/2024/11/DJI_0024_0.jpg)

ร.ต.อ.สัณฐิติ กล่าวว่า การดำเนินการขณะนี้อยู่ระหว่างการแก้ไขสถานการณ์ เจ้าหน้าที่ได้ปิดการจราจรส่งผลให้ ถนนพระราม 2 ขาออกเบี่ยงไปใช้ถนนเอกชัย และถนนพระราม 2 ขาเข้า ใช้ช่องทางคู่ขนานได้ 2 ช่องจราจร ซึ่งขอความร่วมมือประชาชนหลีกเลี่ยงการใช้เส้นทางดังกล่าว

[![](https://www.khaosod.co.th/wpapp/uploads/2024/11/Screenshot-2024-11-29-141115-696x384.jpg)](https://www.khaosod.co.th/wpapp/uploads/2024/11/Screenshot-2024-11-29-141115.jpg)

ต่อมาเวลา 10.30 น. นายวรณัฎฐ์ หนูรอต รองผู้ว่าราชการจังหวัดสมุทรสาคร เป็นผู้แทนของนายนริศ นิรามัยวงศ์ ผู้ว่าราชการจังหวัดสมุทรสาคร ลงติดตามสถานการณ์อย่างใกล้ชิด โดยประชุมร่วมกับฝ่ายต่างๆ

นายวรณัฎฐ์ กล่าวว่า ได้รับมอบอำนาจจากผู้ว่าราชการฯ โดยเชิญส่วนราชการและผู้รับจ้าง มาปรึกษาหารือกัน เพื่อประเมินสถานการณ์และรายงานข้อเท็จจริง การประเมินสถานการณ์เบื้องต้นในวันนี้ เชิญทางวิศวกรรมสถาน บริษัทผู้รับจ้าง และกรมทางหลวงที่รับผิดชอบโครงการมาประเมินสถานการณ์ เริ่มตั้งแต่ขนาดเครน วันเวลาที่จะยก อุปกรณ์ที่เราต้องใช้ ซึ่งประเมินเบื้องต้น

จากนั้นจะนัดผู้เชี่ยวชาญทุกฝ่ายมาตกลงตัดสินใจกัน แต่ในเบื้องต้นสั่งเครนที่จะมายกมาเรียบร้อยแล้ว คาดว่าบ่ายสามโมงน่าจะมาถึงสถานที่เพื่อจะเข้าดำเนินงานในแต่ละส่วน

สำหรับเรื่องของการเยียวยาทั้งเรื่องของการเสียชีวิตและบาดเจ็บนั้น ทางผู้ตรวจราชการของประกันสังคมได้ลงพื้นที่ และจะไปเยี่ยมผู้บาดเจ็บเบื้องต้นโดยผู้เสียชีวิตที่อยู่ประกันสังคม เรามีกองทุนที่จะจ่ายให้ราวๆ 800,000 บาทเศษ ส่วนผู้บาดเจ็บ ใช้เงินกองทุนดูแลจนกระทั่งหายเป็นปกติ

นอกจากนี้ ได้รับแจ้งจากทางผู้รับจ้างว่าทางบริษัทจะดูแลเยียวยาให้ดีที่สุด ส่วนในเรื่องของการบริหารการจราจรทางสารวัตรทางหลวงได้ประสานทาง จส.100 ในการอำนวยความสะดวกในการประชาสัมพันธ์ให้พ่อแม่พี่น้องหลบเลี่ยงเส้นทางนี้ ขณะที่เรายังไม่สามารถคืนพื้นผิวจราจรให้ได้

ส่วนการที่จะรื้อเศษซากนั้นจะใช้รถเครนขนาด 220 ตัน ขนาด 360 ตัน และขนาด 400 ตัน รวม 3 คัน ซึ่งตนสอบถามทางผู้เชี่ยวชาญของวิศวกรรมสถานแล้วบอกน่าจะเพียงพอ โดยบ่าย 3 โมงน่าจะเริ่มเข้างานคงจะใช้เวลาสักระยะหนึ่งเพราะเป็นโครงสร้างที่ชำรุด มันไม่เหมือนกับการรื้อปกติ เพราะโครงสร้างที่ชำรุดต้องคำนึงถึงความปลอดภัยเป็นหลัก

รายละเอียดในเรื่องวันเวลาที่จะรื้อแล้วเสร็จเมื่อไรคงให้ทางทีมงานวิศวกรรมเขาได้ประเมินสถานการณ์กันอีกครั้งส่วนสาเหตุยังไม่ทราบทางวิศวกำลังวิเคราะห์อยู่

ด้านนายวุฒินันท์ ปัทมวิสุทธิ์ ประธานสาขาวิศวกรรมเครื่องกล วิศวกรรมสถานแห่งประเทศไทยในพระบรมราชูปถัมภ์ กล่าวว่า สาเหตุยังไม่ทราบ แต่เบื้องต้นพบมีของที่คาอยู่ข้างบนชิ้นใหญ่คิดว่าประมาณ 100 ตัน และมีบล็อกที่แขวนคาอยู่คาดว่าเกิน 50 ตัน เวลาที่เราจะรื้อค่อนข้างจะยากนิดหนึ่ง เพราะว่ามันเกี่ยวโยงกัน คือคานตัวนี้เป็นปั้นจั่นชนิดหนึ่งเอาไว้ยกกล่องคอนกรีต

เข้าใจว่าที่มันร่วงก็คือตอนที่เราจัดเรียงไม่แน่ใจว่าตัวไฮโดรลิคปั๊มหรือสลิงไรเดอร์ ที่มันหล่นไป ซึ่งข้างบนจะรื้อมันยากนิดหนึ่งเราต้องใช้เครนใหญ่รื้อแน่นอนเนื่องจากโครงสร้างตัวนี้ที่มันพาดอยู่คาดว่าจะหนักเกิน 100 ตัน

แต่ว่ามันยึดโยงอยู่และบางส่วนโดยห้อยกับตัวคอนกรีตที่เราเรียกว่า Segment น่าจะใช้เครนหลายตัวเพราะชิ้นหนึ่งน่าจะเกิน 200 ตัน ซึ่งเรามีทีมที่อยู่ดูแลเรื่องเครนอยู่ โดยตนจะให้ทีมงานมาช่วยประเมินและขอให้ผู้เกี่ยวข้องเช่นผู้ควบคุมงาน ผู้รับเหมา มาให้ข้อมูลว่าแต่ละท่อนหนักเท่าไรกันแน่น้ำหนักที่แน่ชัด

เพื่อที่เวลาเราเอาเครนมาวางจะได้รู้ว่าเครนที่เรามีอยู่มันใหญ่พอไหม ซึ่งแนวทางเบื้องต้นน่าจะทยอยรื้อจากข้างบนเพื่อที่ข้างล่างพอเรารื้อออกจะได้นำผู้เสียชีวิตออกได้ โดยคาดว่าจะใช้เวลาในการรื้อถอนประมาณ 2-3 วัน

สำหรับผู้เสียชีวิตล่าสุด รวม 6 ราย คือ 1.นายอภิวัฒน์ พะพันทาง อายุ 30 ปี สัญชาติไทย เสียชีวิตในที่เกิดเหตุ ศพอยู่ รพ.สมุทรสาคร, 2.นายเอยา อายุ 37 ปี สัญชาติเมียนมา เสียชีวิตที่ รพ.สมุทรสาคร 3.นายชิต โกโก สัญชาติเมียนมา เสียชีวิตที่เกิดเหตุ

4.นายสุทัศน์ บุญเรือง อายุ 31 ปี สัญชาติไทย เสียชีวิตที่รพ.มหาชัย 1 5.นายเพียว โกโก สัญชาติเมียนมา 6.นายอ่อง เทียน เท สัญชาติเมียนมา คาดว่าเสียชีวิตในที่เกิดเหตุ ส่วนผู้บาดเจ็บคงเหลืออยู่ในโรงพยาบาลจำนวน 9 คน