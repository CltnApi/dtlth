---
layout: post
code: "ART2410310916PKH28G"
origin_url: "https://www.khaosod.co.th/https://www.khaosod.co.th/horoscope/news_9476900"
image: "https://github.com/user-attachments/assets/4ac553dc-967c-42a7-9833-6ab4e514cd32"
title: "ดวงเฮงดวงปัง - ราศีใดคนโสดไม่ควรคาดหวังเรื่องความรักมาก ราศีใดระวังเรื่องลงทุน"
description: " ลัคนา (ลั) ราศีเมษ วันนี้ท่านไม่ควรนึกหวังหรือปรารถนาถึงสิ่งที่เกินความสามารถของท่านในระยะนี้ โดยเฉพาะเรื่องการเงิน และการลงทุนแบบจับเสือมือเปล่ายิ่งเป็นไป"
category: "HOROSCOPE"
language: "th"
date: 2024-11-01T12:08:13.244Z
---

# ดวงเฮงดวงปัง - ราศีใดคนโสดไม่ควรคาดหวังเรื่องความรักมาก ราศีใดระวังเรื่องลงทุน

[![ดวงเฮงดวงปัง - ราศีใดคนโสดไม่ควรคาดหวังเรื่องความรักมาก ราศีใดระวังเรื่องลงทุน](https://www.khaosod.co.th/wpapp/uploads/2024/10/02-วันจันทร์-2.jpg "ดวงเฮงดวงปัง - ราศีใดคนโสดไม่ควรคาดหวังเรื่องความรักมาก ราศีใดระวังเรื่องลงทุน")](https://www.khaosod.co.th/wpapp/uploads/2024/10/02-วันจันทร์-2.jpg)

**ดวงเฮงดวงปัง  
****วันจันทร์ที่ 28 ตุลาคม พ.ศ.2567  
****โหรบุศพันธ์**

![ดวงเฮงดวงปัง - ราศีใดคนโสดไม่ควรคาดหวังเรื่องความรักความใคร่ใดๆ ราศีใดได้รับของขวัญของฝากที่น่าชื่นชมยินดี](https://www.khaosod.co.th/wpapp/uploads/2024/10/002-วันจันทร์-1.jpg)

**ลัคนา (ลั) ราศีเมษ**

วันนี้ท่านไม่ควรนึกหวังหรือปรารถนาถึงสิ่งที่เกินความสามารถของท่านในระยะนี้ โดยเฉพาะเรื่องการเงิน และการลงทุนแบบจับเสือมือเปล่ายิ่งเป็นไปได้น้อยมาก อาจเกิดไฟไหม้ใกล้บ้าน ไม่ควรทำอะไรกับอาวุธโดยไม่จำเป็น เช่น ลับดาบหรือขัดปืน บริวารที่เป็นเด็กอาจใช้บ้านท่านเป็นห้องทดลองวิทยาศาสตร์

**ลัคนา (ลั) ราศีพฤษภ**

วันนี้ท่านจะได้รับความยุ่งยากจากการรับฝากสิ่งของต่างๆ ของญาติมิตร ไม่ว่าจะเป็นรถยนต์หรือถ้วยจานชาม เพราะเป็นสิ่งที่เขาหยิบฉวยมาจากคนอื่นหรือของไม่สุจริต ซึ่งทำให้ท่านถูกเข้าใจผิด ท่านยังอาจถูกสำคัญผิดด้วยเรื่องอื่นๆ เช่น ผู้ที่กระทำความผิดมาหารือท่าน ทำให้ผู้อื่นเข้าใจว่าท่านเป็นตัวตั้งตัวตี

**ลัคนา (ลั) ราศีเมถุน**

วันนี้ท่านพบเหตุการณ์ที่มีความสุขชื่นมื่น ซึ่งไม่เกี่ยวแก่งานของท่าน เพราะการงานของท่านระยะนี้ประสบปัญหาวุ่นวาย เช่น ลูกค้ายกเลิกออร์เดอร์ หรือเลื่อนคำสั่งซื้อออกไปชั่วคราว อาจต้องไปหาลูกค้าต่างชาติต่างภาษามาทดแทนงานที่สูญเสียไป ไม่ควรอาศัยยานพาหนะของผู้อื่นหรือรถราที่วิ่งผิดปกติ

**ลัคนา (ลั) ราศีกรกฎ**

วันนี้ท่านได้ช่วยเหลือผู้อ่อนแอที่มีรายได้น้อยให้หายใจทั่วท้องได้ระยะหนึ่ง บริวารหรือสัตว์เลี้ยงของผู้อื่นจะขอลี้ภัยมาอาศัยร่มไม้ชายคาในบ้านของท่าน ผู้ร่วมงานทุ่มเทในกิจการที่ได้รับมอบหมายจากท่าน มีผู้แนะนำแนวทางใหม่ๆ ในการปฏิบัติงานที่เขาไปจดจำมาจากผู้อื่น ซึ่งมักไม่ได้ผลถ้าท่านนำมาใช้

**ลัคนา (ลั) ราศีสิงห์**

วันนี้ท่านจะได้พบรักกับผู้มีคุณสมบัติเหมาะสม จะแก้ปัญหาการเงินได้ด้วยความขยันขันแข็งของท่านเองและความเมตตาของผู้อื่นมาให้ท่านชื่นใจ มีสิ่งที่ก่อความรำคาญเกิดขึ้นในบ้าน ไม่ควรรับไมตรีใดๆ จากศัตรูเก่า ใครส่งเอกสารให้ท่านบ้านท่านอาจสูญหายหรือเสียหายจนท่านต้องเริ่มต้นไปขอเอกสารใหม่

**ลัคนา (ลั) ราศีกันย์**

วันนี้ท่านมีหน้าที่การงานอะไรๆ อยู่ก็ตาม จะปรับเปลี่ยนผู้รับผิดชอบด้านอาคารสถานที่ ซึ่งจะทำให้ท่านทำอะไรไม่สะดวกนักเป็นระยะเวลาชั่วคราว มักจะต้องผจญภัยกับญาติมิตรที่ชอบขอยืมเงิน หรือบริวารที่ขอเบิกล่วงหน้าเป็นอาจิณ ทั้งที่ท่านก็กำลังลำบาก ชักหน้าไม่ถึงหลังอยู่ เขาก็ไม่เกรงใจท่านเลย

**ลัคนา (ลั) ราศีตุล**

วันนี้ท่านไม่เหมาะที่จะจัดงานรื่นเริง หรืออยู่ในราตรีสโมสรอันคับแคบอุดอู้ เพราะอาจเกิดผลเสียตามมาอย่างนึกไม่ถึง เช่น ผู้ร่วมงานนำยาเสพติดหรือทำเรื่องผิดกฎหมายเข้ามาโดยที่ท่านไม่ทราบ ทำให้เมื่อถูกจับท่านติดร่างแหไปด้วย คนโสดไม่ควรคาดหวังเรื่องความรักความใคร่ใดๆ ให้มากนักในระยะนี้

**ลัคนา (ลั) ราศีพิจิก**

วันนี้ท่านทำงานร่วมกับผู้ร่วมงานต่างๆ ได้ดี มีลักษณะพิเศษในทางมนุษยสัมพันธ์คือ การเอาใจเขามาใส่ใจเรา กิจการงานทุกอย่างราบรื่นเรียบร้อย การมีค่าใช้จ่ายที่ค่อนข้างพิเศษ เช่น ค่ายา ค่ารักษาพยาบาลตนเอง แต่ท่านก็ได้ลาภเป็นสิ่งของสวยงามเป็นการทดแทน บริวารเจริญรุ่งเรืองอย่างเงียบๆ

**ลัคนา (ลั) ราศีธนู**

วันนี้ท่านไปไหนมาไหนจะพบศัตรูเก่าระหว่างทาง หรือเจอเพื่อนใหม่ที่ท่านไม่ชอบหน้าเขานัก ถ้าไปโดยไม่นำคู่สมรสไปด้วยก็ค่อยยังชั่วขึ้นหน่อย ถ้าท่านขับรถเอง อาจพบภัยตามทางแยกต่างๆ รวมทั้งประสบพายุฝนฟ้าคะนอง หรือน้ำท่วมขัง เดินข้ามถนนในเวลากลางคืนควรระมัดระวังตัว เพราะโจรชุกชุม

**ลัคนา (ลั) ราศีมังกร**

วันนี้ท่านไม่ควรให้ผู้อื่นเกี่ยวข้องกับเงินทอง จะมีความกังวลในเรื่องการเงินและรายได้ ทั้งของท่านเองและของญาติมิตร แต่เมื่อท่านมีทัศนคติแจ่มใสขึ้นแล้วจะพบว่าท่านไม่เกี่ยวข้องกับความยุ่งยากใดๆ และเป็นเรื่องที่ผู้อื่นต้องรับผิดชอบทั้งสิ้น การรับเงินค่าตอบแทนค่าจ้างหรือเบี้ยเลี้ยงต่างๆ จะถูกชะลอไว้ก่อน

**ลัคนา (ลั) ราศีกุมภ์**

วันนี้ท่านไม่ควรให้บุตรหลานเลี้ยงหรือเล่นกับอสรพิษหรือสัตว์มีเขี้ยวใดๆ ยิ่งมีเด็กอ่อนอยู่ในบ้านยิ่งอันตราย พี่น้องที่อยู่ต่างประเทศหรืออยู่ต่างจังหวัดไกลๆ จะส่งข่าวที่น่าตกอกตกใจมาสู่ท่าน ซึ่งท่านไม่ควรเอาไปพูดต่อ ได้รับของขวัญของฝากที่น่าชื่นชมยินดี ซึ่งอาจเป็นเอกสารหนังสือที่เป็นประโยชน์แก่ท่าน

**ลัคนา (ลั) ราศีมีน**

วันนี้ท่านอยู่ในสิ่งแวดล้อมที่มีการเปลี่ยนแปลง หรือแม้ไม่มีอะไรเปลี่ยนแปลงเลยท่านก็เปลี่ยนตัวของท่านเอง ระยะนี้ท่านเปรียบเหมือนผู้มีฐานะยากจน ไปไหนมาไหนก็มีแต่คนไม่ให้คุณค่า หรือมองไม่เห็นหัวท่าน สั่งงานใครเขาก็ไม่เกรงใจ ไม่โอดครวญถึงความยากลำบากของตนเอง คนโสดความรักสดชื่นแจ่มใส