---
layout: post
code: "ART2411200602BIRHUZ"
origin_url: "https://www.khaosod.co.th/sports/news_9513549"
image: "https://github.com/user-attachments/assets/a5c932b1-312f-40ab-9b0b-8f3e7f358ec0"
title: "ฮือฮา! IFMA แต่งตั้ง บังยี นั่งที่ปรึกษา ยกระดับกีฬามวยไทย สู่นานาชาติ"
description: "เมื่อวันที่ 19 พฤศจิกายน ที่ผ่านมา สหพันธ์สมาคมมวยไทยนานาชาติ (IFMA) ประกาศแต่งตั้ง \"บังยี\" นายวรวีร์ มะกูดี อดีตนายกสมาคมฟุตบอลแห่งประเทศไทยฯ"
category: "SPORTS"
language: "th"
date: 2024-11-20T06:06:08.524Z
---

# ฮือฮา! IFMA แต่งตั้ง บังยี นั่งที่ปรึกษา ยกระดับกีฬามวยไทย สู่นานาชาติ

[![ฮือฮา! IFMA แต่งตั้ง บังยี นั่งที่ปรึกษา ยกระดับกีฬามวยไทย สู่นานาชาติ](https://www.khaosod.co.th/wpapp/uploads/2024/11/S__93872165-1.jpg "ฮือฮา! IFMA แต่งตั้ง บังยี นั่งที่ปรึกษา ยกระดับกีฬามวยไทย สู่นานาชาติ")](https://www.khaosod.co.th/wpapp/uploads/2024/11/S__93872165-1.jpg)

**เมื่อวันที่ 19 พฤศจิกายน ที่ผ่านมา สหพันธ์สมาคมมวยไทยนานาชาติ (IFMA) ประกาศแต่งตั้ง “บังยี” นายวรวีร์ มะกูดี อดีตนายกสมาคมฟุตบอลแห่งประเทศไทยฯ อดีตสมาชิกของสหพันธ์ฟุตบอลนานาชาติ (ฟีฟ่า) และเป็นผู้นำที่มีชื่อเสียงในด้านการบริหารจัดการกีฬาระดับโลก ให้ดำรงตำแหน่งคณะกรรมการที่ปรึกษาของ IFMA**

การแต่งตั้ง “บังยี” นายวรวีร์ มะกูดี สะท้อนถึงความมุ่งมั่นของ IFMA ในการยกระดับมวยไทยให้ก้าวขึ้นสู่เวทีโลก และสอดคล้องกับคุณค่า และเป้าหมายของขบวนการโอลิมปิก โดยสาเหตุที่ IFMA เชื่อมั่นในตัว “บังยี” นายวรวีร์ มะกูดี เพราะมีประวัติการทำงานในวงการกีฬาที่โดดเด่นมายาวนาน โดยเฉพาะในการพัฒนากีฬาฟุตบอลทั้งในประเทศไทยและระดับโลก เคยดำรงตำแหน่งเลขาธิการสมาคมฟุตบอลแห่งประเทศไทย ตั้งแต่ปี 2539 -2550 และเป็นนายกสมาคมฟุตบอลแห่งประเทศไทยฯ ตั้งแต่ปี 2550-2558 ซึ่งช่วงดำรงตำแหน่งดังกล่าว ได้ยกระดับกีฬาฟุตบอลในภูมิภาคอย่างก้าวกระโดด

ในระดับนานาชาติ “บังยี” นายวรวีร์ มะกูดี เคยดำรงตำแหน่งคณะกรรมการบริหารของ FIFA เป็นเวลานานเกือบ 20 ปี มีบทบาทสำคัญในการริเริ่มโครงการต่างๆ และเป็นประธานคณะกรรมการสำคัญในสมาพันธ์ฟุตบอลแห่งเอเชีย (AFC) รวมถึงด้านฟุตซอล ฟุตบอลหญิง และผู้ตัดสิน นอกจากนี้ นายวรวีร์ มะกูดี ยังเป็นนักการทูตกีฬาที่มีชื่อเสียงระดับโลก โดยเคยนำคณะผู้แทนเข้าร่วมการแข่งขันฟุตบอลโลก ถึง 5 ครั้ง และมีส่วนร่วมในคณะกรรมการ FIFA ต่างๆ มากมาย อีกทั้ง นายวรวีร์ มะกูดี เคยได้รับรางวัลและเกียรติยศมากมาย เช่น การเป็นสมาชิกกิตติมศักดิ์ของ FIFA การได้รับรางวัลพ่อดีเด่นแห่งชาติของประเทศไทย และตำแหน่งราชดาโต๊ะจากสุลต่านรัฐปะหัง ประเทศมาเลเซีย

สำหรับการที่ นายวรวีร์ มะกูดี ได้รับแต่งตั้งเป็นคณะกรรมการที่ปรึกษาของ IFMA ครั้งนี้ถือเป็นก้าวสำคัญในช่วงเวลาที่ IFMA กำลังสร้างอนาคตใหม่ ด้วยการพัฒนา “ลีกมวยไทยระดับโลก” ซึ่งเป็นโครงการสำคัญที่มุ่งเน้นการสร้างอาชีพในกีฬามวยไทย และยังคงรักษารากฐานทางวัฒนธรรมของกีฬามวยไทย

ดร.ศักดิ์ชาย ทัพสุวรรณ ประธาน IFMA เปิดเผยว่า ความเชี่ยวชาญ และสถานะระดับนานาชาติของ นายวรวีร์ มะกูดี จะเป็นแรงขับเคลื่อนสำคัญต่อภารกิจของเราในการยกระดับมวยไทยสู่เวทีโลก คณะกรรมการที่ปรึกษาของ IFMA ซึ่งมีประธานคือ พันเอกหม่อมเจ้านวพรรษ์ ยุคล และรองประธานคือ นายสมศักดิ์ ลีสวัสดิ์ตระกูล มีบทบาทสำคัญในการกำหนดทิศทางของ IFMA สู่อนาคต โดยมีผู้นำที่สำคัญ เช่น เจ้าชายฟาฮัด บิน มานซูร์ บิน ซาอัด บิน ซาอูด, อับดุลลาห์ ซาอัด อาเมียร์ อัล เมยาดี และ “ชาติซ้าย” นายสมชาติ เจริญวัชรวิทย์ โดย IFMA เป็นองค์กรเดียวที่ได้รับการรับรองจากคณะกรรมการโอลิมปิกสากล (IOC) และปฏิบัติตามมาตรฐานขององค์การต่อต้านการใช้สารต้องห้ามโลก (WADA) โดยเป็นสมาชิกของ SportAccord และได้รับการยอมรับจากสถาบันกีฬาระดับนานาชาติมากมาย เช่น สภาโอลิมปิกแห่งเอเชีย (OCA) คณะกรรมการโอลิมปิกยุโรป, สมาคมกีฬานานาชาติ และ สหพันธ์กีฬามหาวิทยาลัยโลก (FISU)

“การแต่งตั้งคุณวรวีร์ในครั้งนี้ช่วยเสริมสร้างความแข็งแกร่งให้กับ IFMA ทั้งในด้านการสร้างความร่วมมือ ขยายโอกาส และบูรณาการมวยไทยเข้าสู่ชุมชนกีฬาระดับโลกอย่างลึกซึ้ง ด้วยสมาคมสมาชิกกว่า 150 ประเทศ และการรับรองจากคณะกรรมการโอลิมปิกแห่งชาติกว่า 100 ประเทศ IFMA ยังคงขยายความร่วมมือและสร้างชุมชนกีฬามวยไทยให้เติบโตในฐานะองค์กรที่เป็นผู้นำด้านมวยไทยระดับโลก IFMA ยังคงเดินหน้าพัฒนากีฬานี้ให้เป็นปรากฏการณ์ระดับโลก ทั้งในฐานะกีฬาและมรดกวัฒนธรรม ภายใต้การนำของคุณวรวีร์ และวิสัยทัศน์ที่ร่วมกันสร้างสรรค์อนาคตที่สดใสยิ่งขึ้น” ประธาน IFMA กล่าว