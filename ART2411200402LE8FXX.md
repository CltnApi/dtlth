---
layout: post
code: "ART2411200402LE8FXX"
origin_url: "https://www.khaosod.co.th/breaking-news/news_9513279"
image: "https://github.com/user-attachments/assets/4c220710-591a-4652-89f0-8e4dc90c44e1"
title: "เจ๊อ้อย รุดกองปราบ ให้ปากคำปมพินัยกรรม-ผู้จัดการมรดก เชื่อมโยง ทนายตั้ม"
description: "เจ๊อ้อย รุดกองปราบ ให้ปากคำปมพินัยกรรม-ผู้จัดการมรดก เชื่อมโยง ทนายตั้ม คาดใช้เวลาหลายชั่วโมง มีผู้ติดตามหิ้วอาหารมาด้วยขณะพบตำรวจ"
category: "HOT_NEWS"
language: "th"
date: 2024-11-20T04:06:35.835Z
---

# เจ๊อ้อย รุดกองปราบ ให้ปากคำปมพินัยกรรม-ผู้จัดการมรดก เชื่อมโยง ทนายตั้ม

[![เจ๊อ้อย รุดกองปราบ ให้ปากคำปมพินัยกรรม-ผู้จัดการมรดก เชื่อมโยง ทนายตั้ม](https://www.khaosod.co.th/wpapp/uploads/2024/11/tum545454-2.jpg "เจ๊อ้อย รุดกองปราบ ให้ปากคำปมพินัยกรรม-ผู้จัดการมรดก เชื่อมโยง ทนายตั้ม")](https://www.khaosod.co.th/wpapp/uploads/2024/11/tum545454-2.jpg)

**เจ๊อ้อย รุดกองปราบ ให้ปากคำปมพินัยกรรม-ผู้จัดการมรดก เชื่อมโยง ทนายตั้ม คาดใช้เวลาหลายชั่วโมง มีผู้ติดตามหิ้วอาหารมาด้วย**

เมื่อวันที่ 20 พ.ย.67 พล.ต.ต.สุวัฒน์ แสงนุ่ม รองผู้บัญชาการตำรวจสอบสวนกลาง (รองผบช.ก.) เปิดเผยว่า วันนี้เชิญน.ส.จตุพร อุบลเลิศ หรือเจ๊อ้อย มาให้ปากคำเพิ่มเติม ที่กองบังคับการปราบปราม (บก.ป.) กรณีปมเงิน 71 ล้านบาท ที่ถูกนายษิทรา เบี้ยบังเกิด หรือทนายตั้ม นางปทิตตา เบี้ยบังเกิด ภรรยาทนายตั้ม ฉ้อโกง โดยเน้นตรวจสอบคำให้การก่อนหน้านี้ว่ามีส่วนใดขาดตกบกพร่อง และเพื่อให้สำนวนการสอบสวนครบถ้วนสมบูรณ์

พล.ต.ต.สุวัฒน์ กล่าวว่า สำหรับประเด็นเรื่องพินัยกรรมที่ทนายตั้มเป็นผู้จัดการมรดก การสืบสวนที่ผ่านมาไม่มีข้อมูลเกี่ยวกับเรื่องนี้ แต่ในวันนี้อาจสอบถามเพิ่มเติมว่าพินัยกรรมเกี่ยวข้องกับคดีในส่วนใดหรือไม่ การเชิญให้ปากคำวันนี้มีเพียงเจ๊อ้อยที่ตำรวจนัดหมายมาเพียงคนเดียวเท่านั้น ซึ่งนัดหมายไว้ตอนเวลา 10.00 น.

พล.ต.ต.สุวัฒน์ กล่าวว่า การให้ปากคำครั้งนี้ถือเป็นอีกหนึ่งขั้นตอนสำคัญในการรวบรวมข้อมูล เพื่อความชัดเจนในคดีที่อยู่ระหว่างดำเนินการ

ต่อมาเวลา 10.15 น. เจ๊อ้อย พร้อมผู้ติดตามอีก 3 คน เดินทางมาถึงยังบก.ป. โดยเข้าทางด้านหลังของอาคาร ผ่านลานจอดรถชั้น 2 ก่อนเข้าสู่ห้องพนักงานสอบสวน ซึ่งตัวของเจ๊อ้อยปรากฏตัวในชุดแจ็คเก็ตสีขาวและหมวกสีชมพู โดยผู้ติดตาม 3 คน ยังถือถุงอาหารจำนวนมาก คาดว่าเตรียมไว้สำหรับการรับประทานระหว่างการสอบปากคำ เนื่องจากกระบวนการอาจใช้เวลานานหลายชั่วโมง

เมื่อมาถึงเจ๊อ้อยได้รับการต้อนรับจากตำรวจ ก่อนโบกมือและสวัสดีทักทายสื่อมวลชนที่รออยู่ แต่ไม่ได้ให้สัมภาษณ์ ก่อนจะเดินเข้าสู่ห้องสอบสวนทันที