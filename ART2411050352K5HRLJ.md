---
layout: post
code: "ART2411050352K5HRLJ"
origin_url: "https://www.khaosod.co.th/special-stories/news_9490547"
image: "https://github.com/user-attachments/assets/ead3c0ae-7da1-4c59-b972-ceb5abf4caa4"
title: "ทส. จ่อปลดล็อก ตัวเงินตัวทอง-นกนางแอ่นกินรัง เลี้ยงเพื่อประโยชน์ทางเศรษฐกิจ"
description: "ทส. จ่อปลดล็อก ตัวเงินตัวทอง-นกนางแอ่นกินรัง เลี้ยงเพื่อประโยชน์ทางเศรษฐกิจ หลัง คณะกรรมการสงวนและคุ้มครองสัตว์ป่าเห็นชอบ"
category: "SPECIAL_STORIES"
language: "th"
date: 2024-11-05T03:59:50.126Z
---

# ทส. จ่อปลดล็อก ตัวเงินตัวทอง-นกนางแอ่นกินรัง เลี้ยงเพื่อประโยชน์ทางเศรษฐกิจ

[![ทส. จ่อปลดล็อก ตัวเงินตัวทอง-นกนางแอ่นกินรัง เลี้ยงเพื่อประโยชน์ทางเศรษฐกิจ](https://www.khaosod.co.th/wpapp/uploads/2024/11/animal.jpg "ทส. จ่อปลดล็อก ตัวเงินตัวทอง-นกนางแอ่นกินรัง เลี้ยงเพื่อประโยชน์ทางเศรษฐกิจ")](https://www.khaosod.co.th/wpapp/uploads/2024/11/animal.jpg)

**ทส. จ่อปลดล็อก ตัวเงินตัวทอง-นกนางแอ่นกินรัง เลี้ยงเพื่อประโยชน์ทางเศรษฐกิจ หลัง คณะกรรมการสงวนและคุ้มครองสัตว์ป่าเห็นชอบ**

วันที่ 5 พ.ย.2567 ผู้สื่อข่าวรายงาน ที่กระทรวงทรัพยากรธรรมชาติและสิ่งแวดล้อม (ทส.) **ดร.เฉลิมชัย ศรีอ่อน** รมว.ทส. มอบหมายให้ **นายจตุพร บุรุษพัฒน์** ปลัดทส. เป็นประธานการประชุมคณะกรรมการสงวนและคุ้มครองสัตว์ป่า ครั้งที่ 2/2567 พร้อมด้วย **ดร.ชญานันท์ ภักดีจิตต์** รองปลัดทส. และ **นายอรรถพล เจริญชันษา** อธิบดีกรมอุทยานแห่งชาติ สัตว์ป่า และพันธุ์พืช ทำหน้าที่ฝ่ายเลขานุการ โดยมี ผู้ทรงคุณวุฒิ และคณะกรรมการจากหน่วยงานที่เกี่ยวข้อง เข้าร่วมประชุมในวานนี้ (4พ.ย.)

การประชุมครั้งมีประเด็นสำคัญที่เกี่ยวข้องกับกรมอุทยานฯ คือ การพิจารณาร่างประกาศกระทรวงทรัพยากรธรรมชาติและสิ่งแวดล้อม 2 ฉบับสำคัญ ได้แก่ การกำหนดให้ตัวเงินตัวทอง เป็นสัตว์ป่าชนิดที่เพาะพันธุ์ได้ และการกำหนดชนิดสัตว์ป่าคุ้มครองที่อนุญาตให้เก็บ ทำอันตราย หรือมีไว้ในครอบครองซึ่งรังนกแอ่นได้

สำหรับ **ตัวเงินตัวทอง หรือ เหี้ย** จากเดิมที่มีสัตว์ป่าคุ้มครองที่เพาะพันธุ์ได้ 62 ชนิด จะเพิ่มเป็น 63 ชนิด โดยการเพิ่มตัวเงินตัวทอง (Varanus salvator) เข้าไปในรายการ เนื่องจากพบว่าในปัจจุบันมีการเลี้ยงเพื่อเป็นสัตว์สวยงาม ถือเป็นสัตว์ที่มีศักยภาพในการใช้ประโยชน์ทางเศรษฐกิจ หนังของเหี้ยมีรายละเอียด นุ่ม เหนียว ทนทาน มีการใช้ประโยชน์ในผลิตภัณฑ์เครื่องหนังอย่างกว้างขวาง

[![](https://www.khaosod.co.th/wpapp/uploads/2024/11/3763008_0-696x465.jpg)](https://www.khaosod.co.th/wpapp/uploads/2024/11/3763008_0.jpg)

ซึ่งเมื่อประกาศแล้วผู้ที่มีความสนใจในการประกอบกิจการเพาะพันธุ์สามารถขออนุญาตในการเพาะพันธุ์เหี้ย ทำผลิตภัณฑ์จากหนังเหี้ย และสามารถนำมาทำเป็นผลิตภัณฑ์ที่มีมูลค่า สามารถผลักดันให้เป็นสัตว์เศรษฐกิจได้ในอนาคต

นอกจากนี้ทางมหาวิทยาลัยเกษตรศาสตร์ได้มีโครงการศึกษาวิจัยการเลี้ยงและใช้ประโยชน์จากตัวเงินตัวทองเตรียมพร้อมไว้ระดับหนึ่งแล้ว

ส่วน นกแอ่น ร่างประกาศฯ มีการกำหนดชนิดสัตว์ป่าคุ้มครอง 2 ชนิด ได้แก่ **นกแอ่นกินรัง** (Aerodramus fuciphagus หรือ Aerodramus germani) และ **นกแอ่นหางสี่เหลียม** หรือ **นกแอ่นรังดำ** (Aerodramus maximus) ที่อนุญาตให้เก็บ ทำอันตราย หรือมีไว้ในครอบครองซึ่งรังได้

เพื่อตอบสนองความต้องการของประชาชนในการใช้ประโยชน์จากรังนกแอ่นอย่างถูกต้องตามกฎหมาย และสามารถนำไปสู่การกำหนดหลักเกณฑ์ในกฎหมายอื่นๆ ที่เกี่ยวข้อง เช่น กฎหมายด้านอาคาร กฎหมายด้านสาธารณสุข เป็นต้น  
[![](https://www.khaosod.co.th/wpapp/uploads/2024/11/3763531-696x392.jpg)](https://www.khaosod.co.th/wpapp/uploads/2024/11/3763531.jpg)

ทั้งนี้ ร่างประกาศทั้งสองฉบับได้ผ่านขั้นตอนการพิจารณาตามกฎหมายของกรมอุทยานฯ และคณะอนุกรรมการสงวนและคุ้มครองสัตว์ป่าเรียบร้อยแล้ว โดยคณะกรรมาธิการวิสามัญได้เห็นชอบทั้งสองส่วนของร่างประกาศฯ

เนื่องจากเห็นว่าการใช้หลักฐานและใบอนุญาตจะช่วยให้ผู้ประกอบการยื่นขออนุญาตง่ายขึ้น และฝ่ายกฎหมายได้คลายข้อกังวลในเรื่องที่อาจจะมีผลกระทบต่อชุมชนและสิ่งแวดล้อม

การออกประกาศทั้งสองฉบับนี้จะเป็นประโยชน์ต่อการพัฒนาเศรษฐกิจของประเทศ ขณะเดียวกันก็ยังคงรักษาสมดุลของการอนุรักษ์ทรัพยากรธรรมชาติ โดยกรมอุทยานฯ จะดำเนินการศึกษาติดตามผลอย่างต่อเนื่องเพื่อให้เกิดการใช้ประโยชน์อย่างยั่งยืน