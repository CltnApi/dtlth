---
layout: post
code: "ART2411121622SMDXW2"
origin_url: "https://www.khaosod.co.th/special-stories/news_9502683"
image: "https://github.com/user-attachments/assets/e8aa0630-0629-4e01-8cb6-03d4f0eb14d7"
title: "หนุ่มวัย 35 ปี เสียชีวิตหลังเดินขึ้น 'ดอยหลวงเชียงดาว' ได้เพียง 2 กิโล"
description: "หนุ่มเมืองกรุง มาเดินขึ้น ดอยหลวงเชียงดาว พร้อมเพื่อนอีก 2 คน แต่เดินไปได้ 2 กิโล กลับเหนื่อยหอบ ก่อนอาการจะทรุดและเสียชีวิตลง"
category: "SPECIAL_STORIES"
language: "th"
date: 2024-11-12T16:43:24.584Z
---

# หนุ่มวัย 35 ปี เสียชีวิตหลังเดินขึ้น 'ดอยหลวงเชียงดาว' ได้เพียง 2 กิโล

[![หนุ่มวัย 35 ปี เสียชีวิตหลังเดินขึ้น 'ดอยหลวงเชียงดาว' ได้เพียง 2 กิโล](https://www.khaosod.co.th/wpapp/uploads/2024/11/chiangdao.jpg "หนุ่มวัย 35 ปี เสียชีวิตหลังเดินขึ้น 'ดอยหลวงเชียงดาว' ได้เพียง 2 กิโล")](https://www.khaosod.co.th/wpapp/uploads/2024/11/chiangdao.jpg)

**หนุ่มเมืองกรุง มาเดินขึ้น ดอยหลวงเชียงดาว พร้อมเพื่อนอีก 2 คน แต่เดินไปได้ 2 กิโล กลับเหนื่อยหอบ ก่อนอาการจะทรุดและเสียชีวิตลง**

แฟนเพจเฟซบุ๊ก [วิทยุจราจร จราจรเพื่อชุมชนเชียงใหม่](https://www.facebook.com/radiotrafficpolicechiangmai?comment_id=Y29tbWVudDoxMDgxMTk4NTY3MzQyMjQ4XzExNjYwNTg4ODg1MTcxNDQ%3D&__cft__[0]=AZVcaWpdxIAVzrmwjroLpHenyg4OQKaWHMBZ1dpk05NAZF2coZ1iAZZwurk0cCtukaeHVfioQpbxfqZqlCBkORZJfpamyOURJfSipGJp0EGFLlt9qQXjhgnr480iEKW7ZIiqlOiKrAATPvTmsVCG1IVg_IskWSPlBOiFIVkQoMc0NdbxmVEZwHbXsGqi0F3oKEw&__tn__=R-R) รายงานว่า เวลาประมาณ 17.00 น. วันที่ 11 พ.ย. เจ้าหน้าที่ตำรวจได้รับแจ้งเหตุจากศูนย์วิทยุว่า มีนักท่องเที่ยวชายอายุ 35 ปี หมดสติเสียชีวิตในห้องน้ำในสำนักงานหน่วยพิทักษ์ป่าขุนห้วยแม่กอก (เด่นหญ้าขัด) ต.แม่นะ อ.เชียงดาว จ.เชียงใหม่

เจ้าหน้าที่พิทักษ์ป่า ระบุว่า ชายวัย 35 ปี เดินทางมาจากกรุงเทพฯ พร้อมกับเพื่อนอีก 2 คน ได้เดินทางมาถึงหน่วยพิทักษ์ป่าขุนห้วยแม่กอกในช่วงเช้า โดยทั้งคณะมีเป้าหมายที่จะเดินขึ้นดอยหลวงเชียงดาว

อย่างไรก็ตาม เมื่อเริ่มเดินทางขึ้นดอยได้ประมาณ 2 กิโลเมตร ชายคนดังกล่าวเริ่มมีอาการเหนื่อยหอบอย่างหนัก และแจ้งกับผู้นำทางว่า ไม่สามารถเดินต่อไปได้

ผู้นำทางจึงประสานเจ้าหน้าที่พิทักษ์ป่าให้มารับตัวกลับไปยังสำนักงาน ระหว่างทางลงจากดอย ชายคนดังกล่าวมีอาการหายใจติดขัด พร้อมบอกว่าอึดอัดหายใจไม่ออก เจ้าหน้าที่ที่มารับจึงได้แบกสัมภาระลงไปก่อนและเตรียมรถจักรยานยนต์เพื่อพากลับไปยังสำนักงานอย่างรวดเร็วที่สุด

เมื่อมาถึงสำนักงานแล้ว ชายคนเดิมยังพูดคุยและสื่อสารกับเจ้าหน้าที่ได้ดี แต่เนื่องจากอาการเหนื่อยล้าอย่างหนัก จึงขอพักค้างคืนเพื่อรอเพื่อนที่ยังเดินลงมาสมทบ ทว่าระหว่างที่กำลังพัก เจ้าตัวเริ่มมีอาการอาเจียนและเดินไปเข้าห้องน้ำ เมื่อออกจากห้องน้ำ น้ำลายเริ่มฟูมปากและอาการทรุดลงอย่างรวดเร็ว เจ้าหน้าที่จึงรีบแจ้งขอความช่วยเหลือจากหน่วยกู้ชีพเทศบาลแม่นะ มารับตัวนำส่งโรงพยาบาลเชียงดาว อย่างไรก็ตามเจ้าตัวได้เสียชีวิตลงก่อนเจ้าหน้าที่กู้ภัยมาถึง

จากการสอบสวนเบื้องต้น แพทย์คาดว่าสาเหตุการเสียชีวิตอาจเกิดจากโรคประจำตัวที่มีอยู่ ประกอบกับสภาพอากาศที่หนาวเย็นและออกซิเจนที่เบาบางบนเขาสูง การใช้แรงเดินขึ้นเขาอาจทำให้อาการทรุดลงอย่างรวดเร็ว อย่างไรก็ตาม เจ้าหน้าที่ตำรวจและแพทย์จะต้องรอผลการชันสูตรอย่างละเอียดจากนิติเวช โรงพยาบาลนครพิงค์ เชียงใหม่ เพื่อยืนยันสาเหตุการเสียชีวิตที่แท้จริงอีกครั้ง