---
layout: post
code: "ART2411240307BIYKJN"
origin_url: "https://www.khaosod.co.th/breaking-news/news_9518854"
image: "https://github.com/user-attachments/assets/bdabb266-cff4-4384-958b-6d3d57efcbd4"
title: "แก้ไขบัญชีด่วน! กลุ่มตกหล่น รับเงิน 10,000 บาท โอนซ้ำรอบสุดท้าย 19 ธ.ค.นี้"
description: "รัฐบาล เตือน กลุ่มเปราะบาง ตกหล่น รับเงิน 10,000 บาท ดิจิทัลวอลเล็ต รีบผูกพร้อมเพย์-แก้ไขบัญชี โอนซ้ำรอบสุดท้าย 19 ธ.ค. นี้ อย่าปล่อยให้เสียโอกาส"
category: "HOT_NEWS"
language: "th"
date: 2024-11-24T03:14:14.017Z
---

# แก้ไขบัญชีด่วน! กลุ่มตกหล่น รับเงิน 10,000 บาท โอนซ้ำรอบสุดท้าย 19 ธ.ค.นี้

[![แก้ไขบัญชีด่วน! กลุ่มตกหล่น รับเงิน 10,000 บาท โอนซ้ำรอบสุดท้าย 19 ธ.ค.นี้ ](https://www.khaosod.co.th/wpapp/uploads/2024/11/digital-1.jpg "แก้ไขบัญชีด่วน! กลุ่มตกหล่น รับเงิน 10,000 บาท โอนซ้ำรอบสุดท้าย 19 ธ.ค.นี้ ")](https://www.khaosod.co.th/wpapp/uploads/2024/11/digital-1.jpg)

**รัฐบาล เตือน กลุ่มเปราะบาง ตกหล่น รับเงิน 10,000 บาท ดิจิทัลวอลเล็ต รีบผูกพร้อมเพย์-แก้ไขบัญชี โอนซ้ำรอบสุดท้าย 19 ธ.ค. นี้ อย่าปล่อยให้เสียโอกาส**

เมื่อวันที่ 24 พ.ย. 2567 **นายจิรายุ ห่วงทรัพย์ โฆษกประจำสำนักนายกรัฐมนตรี** กล่าวถึงภาพรวมการโอนเงิน 10,000 บาท ให้แก่กลุ่มเปราะบางที่ผ่านมาว่า ขณะนี้โครงการเติมเงินผ่านดิจิทัลวอลเล็ตในรอบจ่ายซ้ำ ครั้งที่ 2 เมื่อวันที่ 21 พ.ย. ที่ผ่านมา ได้โอนเงินไปแล้ว จำนวน 73,967 ราย แบ่งเป็นผู้ถือบัตรสวัสดิการแห่งรัฐ 59,568 ราย ผู้พิการ 14,399 ราย

โดยในจำนวนดังกล่าวโอนสำเร็จไปแล้ว 30,268 ราย และโอนไม่สำเร็จอีก 43,699 ราย แบ่งเป็นผู้ถือบัตรสวัสดิการแห่งรัฐ 39,399 ราย และผู้พิการอีก 4,300 ราย

**ส่วนสาเหตุหลักของการโอนเงินไม่สำเร็จนั้น** ส่วนใหญ่เกิดจาก 1.ผู้มีสิทธิยังไม่ผูกบัญชีกับระบบพร้อมเพย์ มีจำนวน 40,157 ราย 2.บัญชีธนาคารของผู้มีสิทธิ ไม่มีความเคลื่อนไหวในบัญชี จนทำให้ธนาคารปิดบัญชีไป 3.กลุ่มไม่มีบัญชีธนาคาร 4.เลขบัญชีธนาคารไม่ถูกต้อง 5.บัญชีธนาคารติดเงื่อนไขอื่น

**นายจิรายุ** กล่าวต่อว่า ขอฝากลูกหลานที่พอมีความรู้เรื่องการเปิดบัญชีพร้อมเพย์หรือตรวจสอบบัญชีของญาติผู้ใหญ่ และคนในครอบครัว ขอให้สอบถามคนในครอบครัวหรือญาติผู้ใหญ่ที่มีสิทธิว่าได้ดำเนินการแล้วหรือยัง ทั้งผู้ที่ถือบัตรสวัสดิการแห่งรัฐและผู้พิการ ขอให้ดำเนินการเร่งผูกบัญชีธนาคาร พร้อมเพย์กับเลขประจำตัวประชาชน ภายในวันที่ 16 ธ.ค. 67

ส่วนผู้พิการที่บัตรประจำตัวผู้พิการหมดอายุหรือสูญหายขอให้ดำเนินการให้แล้วเสร็จภายในวันที่ 3 ธ.ค. 67 **เพื่อให้ทันต่อรอบการจ่ายซ้ำครั้งที่ 3 ในวันที่ 19 ธ.ค. 67 ซึ่งจะเป็นครั้งสุดท้ายแล้ว** และหากพ้นกำหนดครั้งที่ 3 แล้ว ทางกรมบัญชีกลางโดยกระทรวงการคลังจะยุติการจ่ายเงินให้แก่กลุ่มผู้มีสิทธิและถือว่ากลุ่มผู้มีสิทธิไม่ประสงค์รับเงินภายใต้โครงการดังกล่าว