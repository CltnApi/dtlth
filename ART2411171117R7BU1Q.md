---
layout: post
code: "ART2411171117R7BU1Q"
origin_url: "https://www.khaosod.co.th/sports/news_9509652"
image: "https://github.com/user-attachments/assets/8aeefa53-e7d2-4b1f-8f95-46379b4e7026"
title: "คาดหวังไว้สูงมาก รุด ฟาน นิสเทลรอย สุดช้ำไม่ได้ไปต่อกับแมนฯ ยูไนเต็ด"
description: "เพื่อนสนิทเผย รุด ฟาน นิสเทลรอย เจ็บปวดมากที่ไม่ได้อยู่ทำงานต่อกับแมนเชสเตอร์ ยูไนเต็ด เพราะเจ้าตัวคาดหวังในการกลับสู่อดีตต้นสังกัดหนนี้ไว้สูงมาก"
category: "SPORTS"
language: "th"
date: 2024-11-17T11:21:57.296Z
---

# คาดหวังไว้สูงมาก รุด ฟาน นิสเทลรอย สุดช้ำไม่ได้ไปต่อกับแมนฯ ยูไนเต็ด

[![คาดหวังไว้สูงมาก รุด ฟาน นิสเทลรอย สุดช้ำไม่ได้ไปต่อกับแมนฯ ยูไนเต็ด](https://www.khaosod.co.th/wpapp/uploads/2024/11/นิสเทลรอย-1.jpg "คาดหวังไว้สูงมาก รุด ฟาน นิสเทลรอย สุดช้ำไม่ได้ไปต่อกับแมนฯ ยูไนเต็ด")](https://www.khaosod.co.th/wpapp/uploads/2024/11/นิสเทลรอย-1.jpg)

สำนักข่าวมิร์เรอร์รายงานว่า รุด ฟาน นิสเทลรอย อดีตศูนย์หน้าทีมชาติเนเธอร์แลนด์ รู้สึกเจ็บปวดอย่างยิ่งที่ไม่ได้อยู่ทำงานต่อไปกับ “ปีศาจแดง”แมนเชสเตอร์ ยูไนเต็ด แห่งพรีเมียร์ลีก อังกฤษ เพราะเจ้าตัวตั้งความคาดหวังไว้สูงมาก

ฟาน นิสเทลรอยเข้ามาทำงานกับแมนฯ ยูไนเต็ดในฤดูกาลนี้ด้วยฐานะผู้ช่วยกุนซือของ อีริก เทน ฮาก จากนั้นเมื่อเทน ฮากถูกสั่งปลด ฟาน นิสเทลรอยจึงได้รับมอบหมายให้คุมทีมแบบรักษาการ ซึ่งเจ้าตัวนำทีมชนะ 3 เสมอ 1

ในช่วงเวลาคาบเกี่ยวกันนั้น แมนฯ ยูไนเต็ดได้บรรลุข้อตกลงดึงตัว รูเบน อโมริม มาเป็นผู้จัดการทีมคนใหม่ ทำให้เกิดคำถามเกี่ยวอนาคตของฟาน นิสเทลรอยขึ้นมา กระทั่งในที่สุดได้ข้อสรุปว่าอโมริมจะใช้ทีมงานของตัวเอง ทำให้ไม่มีที่ว่างให้ฟาน นิสเทลรอยได้อยู่ต่อ

รายงานข่าวอ้างคำพูดจาก อังเดร ออยเยอร์ อดีตกองหลังทีมชาติเนเธอร์แลนด์ ซึ่งบอกว่า “รุดต้องการอยู่ทำงานในตำแหน่งผู้ช่วยต่อไป เขามีโอกาสที่จะได้เป็นผู้จัดการทีมของสโมสรอื่น แต่เขาจงใจไม่รับงานเหล่านั้นเพราะอยากทำงานให้สโมสรที่เขารักมากที่สุด

อย่าลืมว่าเขาทำผลงานกับยูไนเต็ดได้ดีมาก และพวกคุณคงพอจะรู้ได้ว่าแฟนบอลชอบเขาขนาดไหน เขาทำได้ดีมากภายใต้สถานการณ์ที่ลำบาก หากอโมริมทำผลงานได้ไม่ดีใน 2-3 แมตช์แรก แฟนบอลอาจเรียกร้องให้รุดกลับมาอีกครั้ง”