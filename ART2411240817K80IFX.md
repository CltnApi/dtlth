---
layout: post
code: "ART2411240817K80IFX"
origin_url: "https://www.khaosod.co.th/sports/news_9519166"
image: "https://github.com/user-attachments/assets/5d5efa2b-e853-4dd8-8efc-1049024e6780"
title: "แฟร์สตัปเปน สอยแชมป์โลกเอฟวัน 4 สมัยติด หลังแต้มขาดจาก นอร์ริส"
description: "มักซ์ แฟร์สตัปเปน นักแข่งจากทีมเรดบูล การันตีคว้าแชมป์โลกการแข่งขันรถยนต์สูตร 1 หรือ ฟอร์มูลา วัน ได้สำเร็จ เป็นสมัยที่ 4 ติดต่อกัน หลังคว้าที่ 5"
category: "SPORTS"
language: "th"
date: 2024-11-24T08:39:53.955Z
---

# แฟร์สตัปเปน สอยแชมป์โลกเอฟวัน 4 สมัยติด หลังแต้มขาดจาก นอร์ริส

[![แฟร์สตัปเปน สอยแชมป์โลกเอฟวัน 4 สมัยติด หลังแต้มขาดจาก นอร์ริส](https://www.khaosod.co.th/wpapp/uploads/2024/11/f1.jpg "แฟร์สตัปเปน สอยแชมป์โลกเอฟวัน 4 สมัยติด หลังแต้มขาดจาก นอร์ริส")](https://www.khaosod.co.th/wpapp/uploads/2024/11/f1.jpg)

มักซ์ แฟร์สตัปเปน นักแข่งจากทีมเรดบูล การันตีคว้าแชมป์โลกการแข่งขันรถยนต์สูตร 1 หรือ ฟอร์มูลา วัน ได้สำเร็จ เป็นสมัยที่ 4 ติดต่อกัน หลังคว้าที่ 5 ในสนามล่าสุด

การแข่งขันฟอร์มูลาวัน รายการ ลาส เวกัส กรังด์ ปรีซ์ เมื่อช่วงเช้าวันที่ 24 พ.ย. ตามเวลาประเทศไทย จอร์จ รัสเซลล์ นักขับจากทีมเมอร์เซเดส คว้าแชมป์ไปครองได้สำเร็จ ขณะที่รองแชมป์เป็นเพื่อนร่วมทีมของเขาอย่าง ลูอิส แฮมิลตัน ซึ่งเร่งความเร็วขึ้นมาได้เยี่ยมจากการออกสตาร์ตจากกริด 10

ขณะที่ มักซ์ แฟร์สตัปเปน คว้าอันดับ 5 ของรายการนี้ แต่ก็เพียงพอจะทำให้เขาการันตีคว้าแชมป์โลกไปครองได้สำเร็จเป็นสมัยที่ 4 ติดต่อกัน หลังจากที่คู่แข่งในการเบียดแย่งแชมป์อย่าง ลันโด นอร์ริส จากแม็กคลาเรน จบอันดับ 6

จากสถานการณ์ดังกล่าวทำให้ แฟร์สตัปเปน มีแต้มห่างจาก นอร์ริส 63 คะแนน แต่แต้มสูงสุดในอีก 2 สนามที่เหลือนั้นมีเพียงแค่ 60 คะแนน ทำให้ทางแฟร์สตัปเปนการันตีแชมป์โลกทันที