---
layout: post
code: "ART2411041207HADJFG"
origin_url: "https://www.khaosod.co.th/special-stories/news_9490006"
image: "https://github.com/user-attachments/assets/61ade4bc-69cd-4fcb-87a1-e40374d1e83f"
title: "วัดดังพิษณุโลก ขอบคุณคณะลิเก 'ศรราม น้ำเพชร' ยอมเล่นฟรี หลังถูกเจ้าภาพกฐินเทงาน"
description: "วัดดังพิษณุโลก ขอบคุณคณะลิเก 'ศรราม น้ำเพชร' ยอมเล่นฟรี หลังถูกร่างทรงแสบ เจ้าภาพกฐินเทงาน แถมบริจาคเงินช่วยอีกเกือบ 1 แสนบาท"
category: "SPECIAL_STORIES"
language: "th"
date: 2024-11-04T12:13:06.836Z
---

# วัดดังพิษณุโลก ขอบคุณคณะลิเก 'ศรราม น้ำเพชร' ยอมเล่นฟรี หลังถูกเจ้าภาพกฐินเทงาน

[![วัดดังพิษณุโลก ขอบคุณคณะลิเก 'ศรราม น้ำเพชร' ยอมเล่นฟรี หลังถูกเจ้าภาพกฐินเทงาน](https://www.khaosod.co.th/wpapp/uploads/2024/11/sornram.jpg "วัดดังพิษณุโลก ขอบคุณคณะลิเก 'ศรราม น้ำเพชร' ยอมเล่นฟรี หลังถูกเจ้าภาพกฐินเทงาน")](https://www.khaosod.co.th/wpapp/uploads/2024/11/sornram.jpg)

**วัดดังพิษณุโลก ขอบคุณคณะลิเก ‘ศรราม น้ำเพชร’ ยอมเล่นฟรี หลังถูกร่างทรงแสบ เจ้าภาพกฐินเทงาน แถมบริจาคเงินช่วยอีกเกือบ 1 แสนบาท**

จากกรณี ดราม่าเจ้าภาพกฐิน เทงานกฐิน วัดบ้านใหม่เจริญธรรม อ.บางระกำ จ.พิษณุโลก ทำให้คณะลิเกดัง “ศรรามน้ำเพชร” ที่ถูกว่าจ้างไปทำการแสดงก็ถูกเบี้ยวเงินค่าตัว 240,000 บาท

ล่าสุด ผู้สื่อข่าวลงพื้นที่ไปยังวัดบ้านใหม่เจริญธรรม เพื่อพบกับ พระครูใบฎีกาอริญชัย อาทโร เจ้าอาวาสวัด มอบหมายให้ นางมาลัย อายุ 65 ปี เจ้าหน้าที่วัดให้ข้อมูลเรื่องที่เกิดขึ้น

นางมาลัย เล่าว่า เมื่อปีที่แล้วรู้จักร่างทรงคนดังกล่าวที่งานกฐินวัดแห่งหนึ่งในพื้นที่ ปีนี้ทางวัดมีงานบุญกฐิน จึงได้ติดต่อหาเจ้าภาพ ร่างทรงคนดังกล่าวรับปากเป็นเจ้าภาพให้ มีการประชุมวางงานทุกอย่าง มีการประกาศออกไมค์ว่าจะเอากฐินมาช่วยวัด คณะกรรมการวัด ชาวบ้านก็ดีใจ จะได้หาเงินมาบูรณะศาลาวัดอายุกว่า 50 ปี ที่ตอนนี้ทรุดโทรมมาก

ทุกอย่างผ่านมาได้ดี ร่างทรงคนดังกล่าวว่าจ้างเทศน์มหาชาติ เครื่องปั่นไฟ วงปี่พาทย์ ค่าประดับไฟ ค่าอาหารอื่น ๆ บอกว่าค่าใช้จ่ายทุกอย่างเจ้าภาพจะเป็นคนจ่ายเองทั้งหมด และมีการไปว่าจ้างคณะลิเกดัง “ศรราม น้ำเพชร” มาทำการแสดง

แต่เจ้าภาพกลับจ่ายเพียงแค่ค่ามัดจำ 10,000 บาทเท่านั้น จนถึงวันงานกฐิน 30 ต.ค. เจ้าภาพมาอยู่ร่วมงานถึงแค่ช่วงเย็นแล้วหายไป จนคณะลิเกแสดงเจ้าภาพก็ไม่มาแสดงตัว แต่ด้วยสปิริตคณะศรราม น้ำเพชร ได้แสดงจนจบ จึงมาคุยกับทางวัด ทางวัดชี้แจงทุกอย่างให้ทราบว่าถูกเจ้าภาพเทงานกฐิน ตอนนั้นวัดมีเงินอยู่ประมาณ 70,000 จึงได้มอบให้ พร้อมขอโทษและขอทำสัญญาแบ่งจ่ายค่าลิเกจำนวนที่เหลือ

อย่างไรก็ตาม คณะลิเกศรราม น้ำเพชร ไม่ขอรับเงิน 70,000 จากทางวัด พร้อมช่วยกันเรี่ยไรเงินจากคนในคณะได้เงิน 96,250 บาท มามอบให้ทางวัดอีกด้วย

ส่วนเรื่องเจ้าภาพกฐินตอนนี้ ยังไม่มารับผิดชอบ พวกเราทุกคนเสียใจและผิดหวังมาก ๆ แต่ทราบมาว่าทางคณะลิเกศรราม น้ำเพชร ได้มีการไปแจ้งความไว้แล้ว

ขณะที่โลกโซเชียล หลังเป็นข่าว ได้มีการขุดหาเจ้าภาพกฐินคนดังกล่าว ก่อนพบว่าเป็นร่างทรงชื่อดังใน จ.พิษณุโลก พร้อมออกมาแฉว่าร่างทรงคนดังกล่าว เคยทำแบบเดียวกันมาแล้วหลายวัด