---
layout: post
code: "ART24112510560LCCCZ"
origin_url: "https://www.khaosod.co.th/special-stories/news_9520793"
image: "https://github.com/user-attachments/assets/c7f3231b-9697-4b4a-a89c-2dbb275ec9e1"
title: "ทนายอาคม เตรียมถอนตัวเป็นทนายความให้เมีย ทนายตั้ม แจง 2 สาเหตุ 'ษิทรา' ยังรั้นสู้คดี"
description: "ทนายอาคม เตรียมถอนตัวเป็นทนายความให้เมีย ทนายตั้ม แจง 2..."
category: "SPECIAL_STORIES"
language: "th"
date: 2024-11-25T11:16:19.668Z
---

# ทนายอาคม เตรียมถอนตัวเป็นทนายความให้เมีย ทนายตั้ม แจง 2 สาเหตุ 'ษิทรา' ยังรั้นสู้คดี

[![ทนายอาคม เตรียมถอนตัวเป็นทนายความให้เมีย ทนายตั้ม แจง 2 สาเหตุ 'ษิทรา' ยังรั้นสู้คดี](https://www.khaosod.co.th/wpapp/uploads/2024/11/arkom.jpg "ทนายอาคม เตรียมถอนตัวเป็นทนายความให้เมีย ทนายตั้ม แจง 2 สาเหตุ 'ษิทรา' ยังรั้นสู้คดี")](https://www.khaosod.co.th/wpapp/uploads/2024/11/arkom.jpg)

**ทนายอาคม เตรียมถอนตัวเป็นทนายความให้เมีย ทนายตั้ม แจง 2 สาเหตุ ‘ษิทรา’ ยังรั้นสู้คดี มองแล้วยังไงก็ไม่มีวันชนะ**

วันที่ 25 พ.ย.67 นายอาคม คงสวัสดิ์ ทนายความดูแลคดีให้ นางปทิตตา เบี้ยบังเกิด หรือเดือน ภรรยาของ ทนายตั้ม หรือนายษิทรา เบี้ยบังเกิด เปิดเผยว่า ตนไม่มีทางที่จะรับว่าความให้กับทนายตั้มอย่างแน่นอน เพราะมีการประชุมพูดคุยร่วมกับทนายสายหยุดแล้ว รวมถึงเห็นหลักฐานว่า ถึงต่อสู้ไปก็ไม่มีทางชนะคดี

ส่วนสาเหตุที่ทนายตั้มยังยืนยันว่าจะขอต่อสู้คดีนั้น ตนมองว่าน่าจะมี 2 กรณี อย่างแรกคือทนายตั้มยังคงมั่นใจว่าจะสามารถชนะคดีได้ และกรณีที่ 2 คือทนายตั้มน่าจะรอให้คดีถึงชั้นศาล แล้วค่อยเจรจากับมาดามอ้อย ซึ่งตนมีความเห็นว่าอยากจะให้ทนายเดชา เข้ามาเป็นทนายความให้กับทนายตั้ม เพราะทนายเดชาเป็นผู้ที่มีความอาวุโส มีความสนิทสนมกับทนายตั้ม

ทนายอาคม กล่าวต่อว่า ตนเป็นทนายความให้กับภรรยาของทนายตั้มเฉพาะในชั้นสอบสวนเท่านั้น ทันทีที่คดีถึงชั้นศาลตนจะยุติการเป็นทนายความทันที เพราะเชื่อว่ามีคนอื่นที่เหมาะสมกว่าตน และตนเชื่อว่าลูกความของตน ไม่มีส่วนรู้เห็นเรื่องเงินที่ทนายตั้มฉ้อโกงเงินมาดามอ้อยมาซื้อบ้าน ตนจึงได้ให้คำแนะนำให้ลูกความของตนคืนบ้านและโฉนดที่ดินให้กับมาดามอ้อย

แต่ทางทนายตั้มไม่ยินยอม ทำให้ลูกความของตนไม่สามารถทำได้ เพราะผู้ต้องหา 2 คน มีการจดทะเบียนสมรสกัน ซึ่งสินสมรสจำเป็นต้องมีการยอมความทั้งสองฝ่าย ขณะนี้ตนได้ยื่นหลักทรัพย์เป็นเงินสด 500,000 บาท เพื่อใช้ประกันตัว ซึ่งศาลอยู่ระหว่างการพิจารณา

