---
layout: post
code: "ART2411220631HKHFHY"
origin_url: "https://www.khaosod.co.th/breaking-news/news_9516612"
image: "https://github.com/user-attachments/assets/74540a4c-3c8f-4a03-af84-0019d5108e93"
title: "จ่อออกหมายเรียก ฟิล์ม รัฐภูมิ คดี หนุ่ม กรรชัย - บอสดิไอคอน แจ้งความ"
description: "จ่อออกหมายเรียก ฟิล์ม รัฐภูมิ คดี หนุ่ม กรรชัย - บอสดิไอคอน แจ้งความเอาผิด ด้าน บิ๊กเต่า เผย เรียก 'เอก สายไหม' เข้าให้ถ้อยคำวันนี้ ปมพยานเท็จ"
category: "HOT_NEWS"
language: "th"
date: 2024-11-22T06:42:13.226Z
---

# จ่อออกหมายเรียก ฟิล์ม รัฐภูมิ คดี หนุ่ม กรรชัย - บอสดิไอคอน แจ้งความ

[![จ่อออกหมายเรียก ฟิล์ม รัฐภูมิ คดี หนุ่ม กรรชัย - บอสดิไอคอน แจ้งความ](https://www.khaosod.co.th/wpapp/uploads/2024/11/Film-Ratthapoom.jpg "จ่อออกหมายเรียก ฟิล์ม รัฐภูมิ คดี หนุ่ม กรรชัย - บอสดิไอคอน แจ้งความ")](https://www.khaosod.co.th/wpapp/uploads/2024/11/Film-Ratthapoom.jpg)

**จ่อออกหมายเรียก ฟิล์ม รัฐภูมิ คดี หนุ่ม กรรชัย – บอสดิไอคอน แจ้งความเอาผิด ด้าน บิ๊กเต่า เผย เรียก ‘เอก สายไหม’ เข้าให้ถ้อยคำวันนี้ ปมพยานเท็จ**

เมื่อเวลา 11.45 น. วันที่ 22 พ.ย.2567 ที่กองบังคับการปราบปรามการทุจริตและประพฤติมิชอบ (บก.ปปป.) พล.ต.ต.จรูญเกียรติ ปานแก้ว รอง ผบช.ก. และ พล.ต.ต.ประสงค์ เฉลิมพันธุ์ ผบก.ปปป. เข้าร่วมประชุมติดตามความคืบหน้าคดีสำคัญ

ภายหลังการประชุมประมาณ 1 ชั่วโมง พล.ต.ต.จรูญเกียรติ กล่าวถึงคืบหน้าการประชุมคดี ว่า ผลการประชุมในการตามคดีต่าง ๆ เบื้องต้นมีความคืบหน้าไปมาก คาดว่าภายในสัปดาห์หน้าน่าจะมีความชัดเจนในหลายเรื่องที่ทำ

จ่อออกหมายเรียก ฟิล์ม รัฐภูมิ คดี หนุ่ม กรรชัย – บอสดิไอคอน แจ้งความเอาผิด ด้าน บิ๊กเต่า เผย เรียก ‘เอก สายไหม’ เข้าให้ถ้อยคำวันนี้ ปมพยานเท็จ

พล.ต.ต.จรูญเกียรติ กล่าวต่อว่า ในส่วนของคดีนายเอกภพ เหลืองประเสริฐ ผู้ก่อตั้งเพจสายไหมต้องรอด ขณะนี้อยู่ในขั้นตอนของพนักงานสอบสวน แต่ในวันนี้เวลา 15.00 น. ทางชุดสืบสวนก็มีการนัดนายเอกภพมาให้ถ้อยคำ แต่ไม่ใช่พนักงานสอบสวนเป็นชุดสืบสวนเป็นคนสอบ เนื่องจากชุดสืบสวนยังต้องแสวงหาข้อเท็จจริงเพิ่มเติมอยู่

พล.ต.ต.จรูญเกียรติ กล่าวอีกว่า ซึ่งทางเจ้าหน้าที่พยายามที่จะเรียกนายเอกภพมาตั้งแต่วันจันทร์และอังคารที่ผ่านมา แต่ด้านนายเอกภพอ้างว่าติดธุระเดี๋ยวจะมาพร้อมทนาย ซึ่งกรณีนายเอกภพก็จะเข้าข่ายความผิดเรื่องพ.ร.บ.คอม

พล.ต.ต.จรูญเกียรติ กล่าวว่า สำหรับพยานเท็จก็มีการเรียกมาสอบแล้ว แต่ทางบริษัท ดิไอคอน กรุ๊ป จำกัด ไม่ติดใจดำเนินคดี จึงเหลือเพียงแค่นายเอกภพเพียงคนเดียว ทั้งนี้ ทางดิไอคอนก็ได้ยืนยันแล้วว่าพยานดังกล่าวไม่มีความเกี่ยวข้องอะไรกับดิไอคอน

ส่วนกรณีของ นายรัฐภูมิ โตคงทรัพย์ หรือ ฟิล์ม รัฐภูมิ และ น.ส.กฤษอนงค์ สุวรรณวงศ์ หรือ เจ๊พัช ที่มีการเรียกรับเงินจากบอสดิไอคอน 20 ล้านบาท โดยแอบอ้างชื่อ นายภูดิท กำเนิดพลอย หรือ หนุ่ม กรรชัย เมื่อวันที่ 21 พ.ย. กองบังคับการปราบปราม (บก.ป.) ได้ประชุมถึงเรื่องนี้ และมีความเห็นว่าจะรวมเป็นคดีเดียวทั้งหมด

ทั้งคดีที่ หนุ่ม กรรชัย มาร้องทุกข์ในข้อหาหมิ่นประมาท และบอสดิไคอนมาร้องทุกข์ในข้อหาพยายามฉ้อโกง และพยายามกรรโชกทรัพย์ แต่จะเข้าข้อหาใดบ้าง ขอให้ทางพนักงานสอบสวนเข้าไปสอบปากคำ น.ส.ปัญจรัศม์ กนกรักษ์ธนพร หรือ บอสปัน ก่อน และค่อยพิจารณากันอีกครั้งว่าจะเข้าข้อหาใด

พล.ต.ต.จรูญเกียรติ กล่าวต่อว่า ซึ่งขณะนี้ยังไม่ได้มีการเรียกผู้ใดมาให้ปากคำ ขอรวบรวมพยานหลักฐานทั้งหมดก่อน เบื้องต้นคดีดังกล่าวจะอยู่ในการพิจารณาของศาลแขวง โดยความผิดจะได้รับโทษ 2 ใน 3 จึงจะสามารถออกหมายเรียกได้เท่านั้น

กรณี นาย ส.เสือ จากการตรวจสอบเส้นเงินบัญชีแม่ของ นาย ส.เสือ ครั้งแรกเจอทั้งหมด 600,000 บาท ตรวจสอบครั้งต่อมาเจอ 2 ล้านบาท แต่ล่าสุดพบว่ามีเงินเข้าและออกในบัญชีกว่า 100 ล้านบาท ซึ่งเป็นเงินที่เกี่ยวข้องกับคดีดิไอคอนจำนวน 3 ล้านบาท แต่ 100 กว่าล้านบาทจะต้องมาขยายผลว่ามาจากที่ใดและใครบ้าง

พล.ต.ต.จรูญเกียรติ กล่าวด้วยว่า ตนเชื่อว่าบัญชีนี้ นาย ส.เสือ ถือไว้ใช้เอง ทั้งนี้ จะมีการเรียกแม่นายส.เสือ มาให้ปากคำ แต่ตัวนายส.เสือยังไม่เรียก อย่างไรก็ตามจะต้องรวบรวมข้อมูลพยานหลักฐานให้แล้วเสร็จก่อน