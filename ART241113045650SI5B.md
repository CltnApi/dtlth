---
layout: post
code: "ART241113045650SI5B"
origin_url: "https://www.khaosod.co.th/special-stories/news_9503108"
image: "https://github.com/user-attachments/assets/6cd8c5c6-c77b-4cb5-91b4-f7af4bbacab8"
title: "แทนคุณ แฉ ฟิล์มรัฐภูมิ ตบทรัพย์ 60 ล้าน ไม่ใช่ 20 ล้าน เชื่อเชื่อมโยงเทวดาตัวจริง"
description: "แทนคุณ แฉ ฟิล์ม รัฐภูมิ ตบทรัพย์ 60 ล้าน ไม่ใช่แค่ 20 ล้าน เผยมีข้อมูลจากเหยื่อผู้เสียหาย เชื่อมีความเกี่ยวข้องกับเทวดาตัวจริง"
category: "SPECIAL_STORIES"
language: "th"
date: 2024-11-13T05:01:51.876Z
---

# แทนคุณ แฉ ฟิล์มรัฐภูมิ ตบทรัพย์ 60 ล้าน ไม่ใช่ 20 ล้าน เชื่อเชื่อมโยงเทวดาตัวจริง

[![แทนคุณ แฉ ฟิล์มรัฐภูมิ ตบทรัพย์ 60 ล้าน ไม่ใช่ 20 ล้าน เชื่อเชื่อมโยงเทวดาตัวจริง](https://www.khaosod.co.th/wpapp/uploads/2024/11/tan.jpg "แทนคุณ แฉ ฟิล์มรัฐภูมิ ตบทรัพย์ 60 ล้าน ไม่ใช่ 20 ล้าน เชื่อเชื่อมโยงเทวดาตัวจริง")](https://www.khaosod.co.th/wpapp/uploads/2024/11/tan.jpg)

**แทนคุณ แฉ ฟิล์ม รัฐภูมิ ตบทรัพย์ 60 ล้าน ไม่ใช่แค่ 20 ล้าน เผยมีข้อมูลจากเหยื่อผู้เสียหาย เชื่อมีความเกี่ยวข้องกับเทวดาตัวจริง**

เมื่อวันที่ 13 พ.ย.2567 ที่รัฐสภา **นายแทนคุณ จิตต์อิสระ ประธานชมรมสันติประชาธรรม และ อดีตส.ส.กทม. พรรคประชาธิปัตย์ (ปชป.)** ให้สัมภาษณ์ถึงคลิปเสียงที่**นายกรรชัย กำเนิดพลอย** ออกมาเปิดเผยเกี่ยวกับการตบทรัพย์ที่มี **นายรัฐภูมิ โตคงทรัพย์ หรือฟิล์ม** นักแสดงชื่อดังและสมาชิกพรรคพลังประชารัฐ (พปชร.) ถูกกล่าวว่ามีส่วนเกี่ยวข้องว่า ตนมองว่าคลิปเสียงนี้ เป็นคลิปที่ไม่ควรจะโทษว่าตัดต่อหรือใช้เทคโนโลยี AI แปลงเสียง เพราะเสียงที่พูดออกมา เชื่อว่าชัดเจนอยู่แล้วว่าเป็นเสียงของใคร

ตนมองว่านายรัฐภูมิ ควรจะรับผิดชอบเรื่องนี้อย่างตรงไปตรงมา แต่เรื่องนี้ก็มีความเสี่ยงอย่างมากเพราะมีเรื่องของการตบทรัพย์เข้ามาเกี่ยวข้อง ถ้ามีการสืบสวนแล้วว่ามีความผิดจริง ก็ต้องมีการรับโทษ

เมื่อถามว่านายรัฐภูมิ โต้ว่าตนเองยังไม่ได้รับเงิน 20 ล้านบาท มองว่าเป็นการแก้ตัวหรือไม่ นายแทนคุณกล่าวว่า เรื่องนี้ต้องไปตรวจสอบหลักฐานที่มีอยู่เพราะ**จากข้อมูลที่ตนได้มา ไม่ได้มีแค่การรับหรือไม่รับเงิน 20 ล้านบาทเท่านั้น แต่ยังมีข้อมูลที่ตนได้จากผู้เสียหายมากกว่านั้น เป็นเงิน 60 ล้านจากผู้เสียหายคนหนึ่ง** ซึ่งตนเชื่อว่าถ้าถามถึงเงินจำนวนนี้ นายรัฐภูมิจะต้องรู้อย่างแน่นอน ตนไม่อยากไปเปิดแผลให้ใครเพิ่ม แต่อยากให้เรื่องนี้เป็นไปตามกระบวนการยุติธรรมมากกว่า

เมื่อถามว่านายรัฐภูมิ เป็นสมาชิกของพรรคพลังประชารัฐด้วยและเรื่องนี้ถูกโยงว่ามีเทวดาอยู่เบื้องหลัง นายรัฐภูมิถือว่าเป็นหนึ่งในเครือข่ายของเทวดาหรือไม่ นายแทนคุณกล่าวว่า **เชื่อว่ามีความเป็นไปได้ที่นายรัฐภูมิ จะเกี่ยวข้องกับเทวดา เพราะตนเคยพูดถึงเทวดาที่ไปอยู่ฝ่ายรัฐบาล ซึ่งไม่ใช่ส.เล็ก แต่ยังมีส.ใหญ่ที่ตนเชื่อว่าเป็นเทวดาตัวจริงที่มีอำนาจ**

ตนเกรงว่านายรัฐภูมิ อาจจะเป็นคนหนึ่งที่พยายามเข้าหากลไกอำนาจในส่วนนี้ เพื่อช่วยเหลือตนเองหรือไม่ ทำให้นายรัฐภูมิ พยายามปฏิเสธข้อกล่าวหาต่าง ๆ และทางฝ่ายการเมืองส.ใหญ่ ที่เป็นเทวดาตัวจริง จะส่งผลทำให้มีการโยกโอนคดีหรือไม่ ตนไม่อยากคิดไกลถึงขั้นนั้นเพราะเชื่อว่าภาคประชาชนคงไม่อยากให้จบแค่นี้ และตนเชื่อว่าจะมีข้อมูลต่าง ๆ ออกมาอีกอย่างแน่นอน รวมถึงทนายดังบางคนที่อาจจะมีส่วนกับเรื่องนี้ด้วย