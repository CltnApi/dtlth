---
layout: post
code: "ART24110814569VLAHE"
origin_url: "https://www.khaosod.co.th/sports/news_9497148"
image: "https://github.com/user-attachments/assets/13f7d930-009e-47e7-a87e-f8aa343ba967"
title: "ศึก R3 bLU cRU Asia-Pacific ดวลสนามสุดท้าย ตัดสินแชมป์ คัด ดาวรุ่งเวิลด์คัพ"
description: "ศึกเฟ้นดาวรุ่งสู่เวที “เวิลด์คัพ” รายการ Yamaha R3 bLU cRU Asia-Pacific Championship 2024 เตรียมดวลความเร็วสนามสุดท้ายระหว่างวันที่ 8-10 พฤศ"
category: "SPORTS"
language: "th"
date: 2024-11-08T15:00:57.138Z
---

# ศึก R3 bLU cRU Asia-Pacific ดวลสนามสุดท้าย ตัดสินแชมป์ คัด ดาวรุ่งเวิลด์คัพ

[![ศึก R3 bLU cRU Asia-Pacific ดวลสนามสุดท้าย ตัดสินแชมป์ คัด ดาวรุ่งเวิลด์คัพ](https://www.khaosod.co.th/wpapp/uploads/2024/11/S__9634154-scaled.jpg "ศึก R3 bLU cRU Asia-Pacific ดวลสนามสุดท้าย ตัดสินแชมป์ คัด ดาวรุ่งเวิลด์คัพ")](https://www.khaosod.co.th/wpapp/uploads/2024/11/S__9634154-scaled.jpg)

ศึกเฟ้นดาวรุ่งสู่เวที “เวิลด์คัพ” รายการ Yamaha R3 bLU cRU Asia-Pacific Championship 2024 เตรียมดวลความเร็วสนามสุดท้ายระหว่างวันที่ 8-10 พฤศจิกายนนี้ ที่ เดอะ เบนด์ มอเตอร์สปอร์ต พาร์ค ประเทศออสเตรเลีย โดยเป็นสนามสำคัญสำหรับการตัดสินแชมป์ประจำปี เพื่อชิงตั๋วเข้าร่วมแข่งขันในศึก Yamaha R3 bLU cRU World Cup ในฤดูกาลหน้า

[![](https://www.khaosod.co.th/wpapp/uploads/2024/11/S__9634161_0-696x392.jpg)](https://www.khaosod.co.th/wpapp/uploads/2024/11/S__9634161_0-scaled.jpg)

สถานการณ์ลุ้นแชมป์ล่าสุดยังคงเข้มข้น ต้องมาดวลกันที่ ออสเตรเลีย เพื่อชิงดำ โดยหลังผ่าน 5 สนามแรก ดาวรุ่งชาวญี่ปุ่นวัย 17 ปี อย่าง คาเครุ โอคุนุกิ เจ้าของหมายเลข 31 รั้งจ่าฝูงบนตารางแชมเปียนชิพ มีทั้งสิ้น 131 คะแนน เหนืออันดับ 2 อย่าง ไรอัน ลาร์คิน นักบิดชาวออสเตรเลียนหมายเลข 68 อยู่ 15.5 คะแนน

[![](https://www.khaosod.co.th/wpapp/uploads/2024/11/S__9634157_0-696x392.jpg)](https://www.khaosod.co.th/wpapp/uploads/2024/11/S__9634157_0-scaled.jpg)

ขณะที่ดาวรุ่งชาวไทยวัย 14 ปี อย่าง “เชลล์” ศักดิ์ชัย คงดวงดี เจ้าของหมายเลข 54 ยังอยู่ในเส้นทางลุ้นแชมป์เช่นกัน โดยมีทั้งสิ้น 113 คะแนน รั้งอันดับ 3 บนตารางคะแนนสะสม ตามหลังจ่าฝูง 18 คะแนน ต้องลุ้นสร้างผลงานใน 2 เรซสุดท้ายที่ เดอะ เบนด์ มอเตอร์สปอร์ต พาร์ค

[![](https://www.khaosod.co.th/wpapp/uploads/2024/11/S__9634155_0-696x392.jpg)](https://www.khaosod.co.th/wpapp/uploads/2024/11/S__9634155_0-scaled.jpg)

ด้านดาวรุ่งชาวไทยอีกคนที่ยังคงมีลุ้นแชมป์ฤดูกาลนี้ ได้แก่ “อาร์ตี้” ธนกฤต ประทุมทอง หมายเลข 13 รั้งอันดับ 4 บนตารางคะแนนสะสม มีทั้งสิ้น 103 คะแนน ตามหลังจ่าฝูง 25 คะแนน

ทั้งนี้ แชมป์ประจำปีในฤดูกาลนี้ จะได้รับการสนับสนุนค่าสมัครเข้าร่วมแข่งขันในศึก Yamaha R3 bLU cRU World Cup ในฤดูกาลหน้า ซึ่งถือเป็นเวทีที่รวมดาวรุ่งฝีมือดีจากทั่วโลก เพื่อไต่เต้าสู่เรซระดับ “เวิลด์ แชมเปียนชิพ” ต่อไปในอนาคต

[![](https://www.khaosod.co.th/wpapp/uploads/2024/11/S__9634159_0-696x392.jpg)](https://www.khaosod.co.th/wpapp/uploads/2024/11/S__9634159_0-scaled.jpg)

ทั้งนี้ ศึก Yamaha R3 bLU cRU Asia-Pacific Championship 2024 จะเข้าสู่โปรแกรมการซ้อมในวันศุกร์ที่ 8 พฤศจิกายนนี้ ก่อนจะควอลิฟายและดวลเรซแรกในวันเสาร์ที่ 9 พฤศจิกายนนี้ 10.20 น. ตามเวลาประเทศไทย ส่วนเรซสุดท้ายจะแข่งขันในวันอาทิตย์ที่ 10 พฤศจิกายนนี้ 12.00 น.

ตารางแข่งขัน Yamaha R3 bLU cRU Asia-Pacific Championship 2024 สนามสุดท้าย

วันศุกร์ที่ 8 พฤศจิกายน 2024  
– Practice 1 06.20  
– Pracetice 2 09.30

วันเสาร์ที่ 9 พฤศจิกายน 2024  
– Qualify 06.30  
– Race 1 10.20

วันอาทิตย์ที่ 10 พฤศจิกายน 2024  
– Race 2 12.00

