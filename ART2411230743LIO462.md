---
layout: post
code: "ART2411230743LIO462"
origin_url: "https://www.khaosod.co.th/entertainment/news_9518154"
image: "https://github.com/user-attachments/assets/b1a1ee4d-a9cf-4254-82c8-3d2237a583c2"
title: "หลิงหลิง-ออม ตอบดราม่า โป๊ป ยันไม่ได้รู้สึกว่าถูกไม่ให้เกียรติ ทำตามเหมาะสม"
description: "หลิงหลิง-ออม ตอบดราม่า โป๊ป ยันไม่ได้รู้สึกว่าถูกไม่ให้เกียรติ ทำตามความเหมาะสมของทึมงาน เข้าใจแฟนๆ เป็นห่วง ต้องเห็นใจคนอื่นด้วย"
category: "ENTERTAINMENT"
language: "th"
date: 2024-11-23T08:31:11.629Z
---

# หลิงหลิง-ออม ตอบดราม่า โป๊ป ยันไม่ได้รู้สึกว่าถูกไม่ให้เกียรติ ทำตามเหมาะสม

[![หลิงหลิง-ออม ตอบดราม่า โป๊ป ยันไม่ได้รู้สึกว่าถูกไม่ให้เกียรติ ทำตามเหมาะสม](https://www.khaosod.co.th/wpapp/uploads/2024/11/lingormpope2311679998.jpg "หลิงหลิง-ออม ตอบดราม่า โป๊ป ยันไม่ได้รู้สึกว่าถูกไม่ให้เกียรติ ทำตามเหมาะสม")](https://www.khaosod.co.th/wpapp/uploads/2024/11/lingormpope2311679998.jpg)

หลิงหลิง-ออม ตอบดราม่า โป๊ป ยันไม่ได้รู้สึกว่าถูกไม่ให้เกียรติ ทำตามความเหมาะสมของทึมงาน เข้าใจแฟนๆ เป็นห่วง ต้องเห็นใจคนอื่นด้วย

จากกรณีที่มีการเปิดตัวปฏิทินช่อง 3 ปี 2568 โดยมีนักแสดงหญิง หลิงหลิง คอง , ออม กรณ์นภัส , มิ้นท์ รัญชน์รวี และ พาย รินรดา ร่วมเฟรมกับพระเอกหนุ่ม โป๊ป ธนวรรธน์ ซึ่งภาพดังกล่าวดูออกมาแนบชิดกันเกินไป และไม่เซฟนักแสดงหญิง จนสร้างความไม่พอใจให้กับแฟนคลับบางส่วน และมีการโพสต์ข้อความเชิงลบที่ทำให้พระเอกหนุ่มเสื่อมเสียชื่อเสียง จนต้นสังกัดต้องออกมาประกาศปกป้องหนุ่มโป๊ป

ล่าสุด หลิงหลิง-ออม มาร่วมงานเฉลิมฉลองสุดยิ่งใหญ่ครบรอบ 15 ปี “Karmart” ก็ได้เปิดใจถึงเรื่องนี้ด้วย  
_**เป็นยังไงบ้างเดินทางไปแฟนมีตทั่วเอเชีย?**_  
หลิงหลิง : “ก็ดีใจที่เราได้ไปหาเขา”  
ออม : “ถามว่าเหนื่อยไหม พอได้เจอแฟนๆ ก็คือหายเหนื่อย เห็นการที่เขาอุตส่าห์มารอเรา ตากฝน ตากร้อน ตากหนาวมารอเรา มันหายเหนื่อยและยิ่งทำให้เรามีกำลังใจในการโชว์ให้พวกเขาดู ดีใจที่ได้เจอแฟนคลับค่ะ”

_**ชินกับสนามบินแตกหรือยัง?**_  
ออม : “ชินแล้ว”

เป็นยังไงบ้างพอเห็นภาพนั้น?  
ออม : “ออมว่าทุกคนเขาตื่นเต้นมากกว่า ก็เลยอยากเข้ามาหา แต่ถ้าทุกคนเว้นระยะก็ดี เราจะได้อยู่ด้วยกันได้นานขึ้น จะได้มีเวลาโบกมือบ๊ายบาย อยากให้ทุกคนมีระยะให้เรา จะได้เข้าไปหาได้”

ADVERTISEMENT

_**แต่ละเมืองที่เราไปมันแตกต่างไหม?**_  
หลิงหลิง : “แฟนคลับก็ยังคงต้อนรับเราอย่างอบอุ่นเหมือนกันค่ะ ซึ่งแทบจะไม่ค่อยต่างกันเลย ต้อนรับดีทุกที่เลย”

_**ต้องเตรียมรับมือยังไง?**_  
หลิงหลิง : “จริงๆ คือหลิงเข้าใจมากๆ เลย การที่เราบินไปหาเขา คือโอกาสมันน้อยมากที่เราจะบินไปหาเขาถึงประเทศนั้นเลย เขาก็คงอยากเจอเรามากๆ คือเราเองก็อยากเจอเขาอยากใช้เวลากับเขา ก็อยากให้ดูแลความปลอดภัยด้วย กลัวแฟนๆ ไม่ปลอดภัย”  
ออม : “ถ้าสมมติอัดๆ เข้ามา ไม่ใช่แค่เรานะที่ล้ม คือเป็นแฟนๆ ก็ล้มด้วย แล้วพวกเราก็ช่วยไม่ได้ เหมือนคราวที่แล้วไปประเทศไหนสักที่แล้วมีแฟนๆ ล้ม แล้วพี่หลิงก็พยายามช่วยแล้วเราก็ช่วยไม่ได้ ไม่อยากให้แฟนๆ เจ็บเลย”

_**อย่างภาพที่มันออกมา หลายคนก็เป็นห่วงความปลอดภัยของเราสองคน ตรงนี้มีมาตรการยังไงสำหรับเรา?**_  
ออม: “ก็มีการ์ดนะคะ ส่วนมากทางออร์แกไนซ์ก็คงจะคุยกับทางสนามบินว่าให้จัดระเบียบพี่ๆ แฟนคลับให้อยู่กันเป็นแถวจะได้อยู่กันนานๆ ขึ้นด้วย”

_**อย่างแม่ก้อยเองก็ถูกเบียดออกมาเลย?**_  
ออม : “(ยิ้ม) คุณก้อยโดนกันออกจากแถว ก็ไม่เป็นไรค่ะ เราเจอหน้ากันครั้งแรก พี่ทีมงานเราอาจจะยังไม่รู้ว่าเป็นแม่หนู”

_**ล่าสุดหลิงหลิงโดนคนเข้ามาถึงเนื้อถึงตัวเรา?**_  
_หลิง : “คือเขาพยายามเอาของมาให้เรา เป็นตุ๊กตาที่เขาตั้งใจมาให้เราแหละ”_  
_ออม : “เขาให้ไม่ถึง ก็เลยเหวี่ยงตุ๊กตา”_

_**ล่าสุดกระแสดราม่าถ่ายปฏิทินกับพี่โป๊ป ธนวรรธน์ ดูแนบชิดไป แฟนคลับไม่พอใจ**_  
หลิงหลิง : _“ไม่ได้รู้สึกไม่สบายใจเวลาทำงาน ก็คือหลิงไว้ใจคนรอบข้างอยู่แล้ว ไม่ว่าจะเป็นพี่ๆ นักแสดง หรือพี่ๆ ทีมงานเขาก็คงเซฟเราอยู่รอบข้างตลอด และส่วนตัวหลิงเองก็โอเค ไม่ได้รู้สึกอึดอัด เราไม่ได้รู้สึกว่าถูกไม่ให้เกียรติหรือว่าอะไร คือด้วยความที่ทำงานในวงการอาจจะมีเวลาถ่ายรูป หรือเวลาทำงานในวงการก็จะมีโอกาสที่ได้ใกล้ชิดกันนิดนึง”_

[![](https://www.khaosod.co.th/wpapp/uploads/2024/11/lingormpope23116712.jpg)](https://www.khaosod.co.th/wpapp/uploads/2024/11/lingormpope23116712.jpg)

_**อย่างท่ายืนมันมีการเซ็ตวางไว้อยู่แล้ว?**_  
หลิงหลิง : “อาจจะด้วยเลนส์มันแคบแล้วคนเยอะๆ ด้วย”

_**แต่ตอนถ่าย เราไม่มีโมเมนต์ว่าใกล้ชิดกันเกินไป?**_  
หลิงหลิง : “ก็คงทำตามความเหมาะสมที่พี่ๆทีมงานให้ทำ”

_**แต่กระแสดราม่าโจมตีหนักไปถึงพี่โป๊ปจนทางช่อง 3 ต้องออกจดหมายชี้แจง ฝากถึงคนที่เข้าใจผิดหน่อย?**_  
หลิงหลิง : “หลิงไม่ได้ติดตามดราม่ามากๆขอโทษนะคะ ก็วอนทุกคนอย่าใช้คำพูดที่รุนแรงเกิน ทำให้จิตใจอีกฝ่ายหนึ่งรู้สึกไม่ดี คือเข้าใจแฟนๆ เลย เขาเป็นห่วงเราแหละ เพราะเขารักเรา แต่เราก็ต้องเห็นใจคนอื่นด้วย เราไม่ทำร้ายใครและเราไม่เอาคำพูดตัวเองไปทำร้ายใคร”

_**รู้สึกยังไงพอมีดราม่าแบบนี้กลัวคนไม่กล้ามาร่วมงานกับเราไหม?**_  
ออม : “ไม่เลยค่ะ ส่วนตัวหนูกับพี่หลิงก็ทำงานกับทุกคนได้ปกติเลย แล้วก็รักกันดีด้วย ทั้งนักแสดงและทีมงาน ก็เลยรู้สึกว่า ไม่ได้เป็นปัญหาอะไร ถ้าเกิดว่ามีแฟนๆเข้าใจผิด ก็เป็นหน้าที่ของคนที่ออกมาชี้แจง”

หลิงหลิง : _“จริงๆ วันนั้นมันจะมีการถ่ายอะไรสักอย่าง พี่โป๊ปก็พยายามช่วยเรา หลิงก็มองว่าพี่โป๊ปเป็นผู้ร่วมงานและพี่ชายที่นิสัยดี”_  
ออม : “เพราะฉะนั้นไม่เป็นไรเลยพี่ๆ น่ารักกับเรามาก”  
_หลิงหลิง : “ถ้าสมมติว่าหลิงรู้สึกอึดอัดหรือรู้สึกไม่ดี แล้วหลิงจะแอบไปกระซิบกับพี่ทีมงานเอง”_

_**แจกปฏิทินช่อง 3 เขาบินมาไกลมากรู้สึกดีใจไหม เขารอข้ามคืน?**_  
ออม : “รู้สึกว่าเขาทำกันได้ยังไง ข้ามคืนเลยนะ บางทีเรารอร้านอาหารแค่ชั่วโมงเดียวเราก็ไม่ไหวแล้ว แต่เราบอกกับแฟนๆ ตลอดว่าคุณมารอตั้งแต่ตอนกลางคืน คุณผ่านตอนเช้า ตอนเที่ยง และตอนบ่ายที่มันร้อนๆ ต้องขอบคุณจริงๆ ที่มารอกัน”  
หลิง : “ใช่ ทุกงานเลย อย่างเช่นสนามบิน หรือที่ช่อง จริงๆ เรารู้สึกขอบคุณและให้คุณค่ากับแฟนๆ ที่ตั้งหน้าตั้งตามารอเราเพื่อที่จะมาเจอเรา แต่ก็อยากให้แฟนๆ ดูแลสุขภาพตัวเอง คือไม่อยากให้รอข้ามคืนมากกว่า เราไม่รู้ว่ากลางคืนข้างถนนจะอันตรายหรือเปล่า จริงๆ คิวเขาเริ่มแจก บ่ายสามก็มาใกล้ๆ เวลาก็ได้”  
ออม : “ถ้ามาใกล้ๆ ทุกคนจะได้รวมตัวกันมาใกล้ๆ จะได้ไม่มีใครรอนาน”