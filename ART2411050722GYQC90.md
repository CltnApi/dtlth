---
layout: post
code: "ART2411050722GYQC90"
origin_url: "https://www.khaosod.co.th/breaking-news/news_9490990"
image: "https://github.com/user-attachments/assets/68db5275-7ee2-44c1-8105-1d116f80e906"
title: "เคนโด้ พาผู้เสียหายค้านประกัน แม่ตั๊ก-ป๋าเบียร์ หวั่นออกมาเสวยสุข"
description: "เคนโด้ พาผู้เสียหายค้านประกัน แม่ตั๊ก-ป๋าเบียร์ หวั่นออกมาเสวยสุข ถามทำไมยึดทรัพย์ได้น้อยใครอมไป โต้กลับ ทนายบอสพอล เตรียมพร้อมสู้คดี"
category: "HOT_NEWS"
language: "th"
date: 2024-11-05T07:36:36.872Z
---

# เคนโด้ พาผู้เสียหายค้านประกัน แม่ตั๊ก-ป๋าเบียร์ หวั่นออกมาเสวยสุข

[![เคนโด้ พาผู้เสียหายค้านประกัน แม่ตั๊ก-ป๋าเบียร์ หวั่นออกมาเสวยสุข](https://www.khaosod.co.th/wpapp/uploads/2024/11/kendo.jpg "เคนโด้ พาผู้เสียหายค้านประกัน แม่ตั๊ก-ป๋าเบียร์ หวั่นออกมาเสวยสุข")](https://www.khaosod.co.th/wpapp/uploads/2024/11/kendo.jpg)

**เคนโด้ พาผู้เสียหายค้านประกัน แม่ตั๊ก-ป๋าเบียร์ หวั่นออกมาเสวยสุข ถามทำไมยึดทรัพย์ได้น้อยใครอมไป โต้กลับ ทนายบอสพอล เตรียมพร้อมสู้คดี**

วันที่ 5 พ.ย.2567 ที่สำนักงานอัยการสูงสุด ถ.รัชดาภิเษก พนักงานสอบสวนกองบังคับการปราบปรามการกระทำความผิดเกี่ยวกับการคุ้มครองผู้บริโภค (บก.ปคบ.) เตรียมนำสำนวน การสอบสวนคดีร้านทองแม่ตั๊ก มาส่งให้พนักงานอัยการ โดยมีความเห็นสั่งฟ้อง ผู้ต้องหา 3 ราย คือ **น.ส.กรกรนก หรือ แม่ตั๊ก** , **นายกานต์พล หรือ เบียร์** และ **บริษัท เคทูเอ็น โกลด์ จำกัด**

ข้อหา ร่วมกันฉ้อโกงประชาชน ,ร่วมกันนำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนทำให้เกิดความเสียหายแก่ประชาชน ,ร่วมกันโฆษณาโดยใช้ข้อความที่เป็นการไม่เป็นธรรมต่อผู้บริโภค,ร่วมกันเจตนาก่อให้เกิดความเข้าใจผิดในแหล่งกำเนิด สภาพ คุณภาพ ปริมาณ หรือสาระสำคัญประการอื่นอันเกี่ยวกับสินค้าหรือบริการ และ โฆษณาหรือใช้ฉลากที่มีข้อความอันเป็นเท็จ หรือข้อควรรู้อยู่แล้วว่าอาจก่อให้เกิดความเข้าใจผิด รวมทั้งหมด 5 ข้อหา

**นายเกรียงไกรมาศ พจนสุนทร** หรือ **เคนโด้** และผู้เสียหายจำนวนหนึ่งเดินทางมาพร้อม ระบุว่า ตนทราบว่าวันนี้เป็นวันที่เจ้าหน้าที่ตำรวจปคบ.จะนำสำนวนเกี่ยวกับคดีโกงทองของแม่ตั๊กป๋าเบียร์ พร้อมแจ้ง 5 ข้อหาหนัก มาส่งให้อัยการ ซึ่งตนนำกลุ่มผู้เสียหายมา เนื่องจากมีความวิตกกังวลใจ ว่าถ้าผู้ต้องหาอาจได้ประกันตัวออกมา จะมายื่นเรื่องเพื่อคัดค้านการปล่อยชั่วคราว เกรงว่าอาจออกมายุ่งเหยิงพยานหลักฐานและคุกคามผู้เสียหาย

ตนตั้งข้อสงสัยว่า ทรัพย์สินหลายรายการของผู้ต้องหาอย่างเช่น เงินสด 2-3 ล้านบาท กระเป๋าแบรนด์เนม นาฬิกาหรู ที่ดิน อสังหาริมทรัพย์ ทางตำรวจหรือหน่วยงานที่เกี่ยวข้องยังไม่สามารถยึดทรัพย์มาได้ มีเพียงรถยนต์ไม่กี่คันเท่านั้น ดังนั้นหากผู้ต้องหาได้ประกันตัวออกมา เหมือนมาเสพสุขอยู่บนความทุกข์ของคนอื่น

ทั้งนี้ขอถามเจ้าหน้าที่ว่าใครอมทรัพย์สินดังกล่าวไป หรือมีผู้อยู่เบื้องหลังคนใดนำทรัพย์สินไปซุกซ่อนไว้ อีกทั้งไม่ทราบว่าการดำเนินคดีฟอกเงินไปถึงขั้นตอนไหน ทำไม ไม่มีการกล่าวถึงการยึดทรัพย์ มันผิดวิสัยของการดำเนินคดี

ด้าน คุณเนย ผู้เสียหาย กล่าวว่า ไม่อยากให้ได้ประกันตัวและเห็นในโลกออนไลน์มีทีมที่คอยสนับสนุนแม่ตั๊กให้กำลังใจและขอวอนประชาชนสังคมให้อภัยให้โอกาส โดยส่วนตัวตนมองว่า โอกาสของแม่ตั๊กมีมาตั้งนาน แต่ไม่ใช้ กับ นำมาเอาเปรียบประชาชน ขายของ โดยที่รู้ว่า จะทำให้ผู้อื่นเสียหาย

ถ้าเกิด ผู้ต้องหาได้รับการประกันตัว เกรงว่าจะมาคุกคามข่มขู่ผู้เสียหายที่ดำเนินการฟ้องร้องจนมาถึงขั้นตอนนี้ ส่วนตัวจึงมองว่าผู้ต้องหาทั้งหมดไม่ควรได้รับโอกาสออกมาสู้คดีข้างนอก แต่ควรที่จะชดใช้ในสิ่งที่ผู้ต้องหาทั้งหมดกระทำผิดข้างใน

เมื่อถามถึง กรณีที่นายวิฑูรย์ เก่งงาน ทนายความของ 18 บอส ดิไอคอน เตรียมดำเนินคดี กับนายเคนโด ทำให้บริษัทดิไอคอนเสียหาย นายเกรียงไกรมาศ หรือ เคนโด้ กล่าวว่า ที่ผ่านมาตนให้ข้อมูลกับตำรวจไว้หมดแล้ว ส่วนการเตรียมความพร้อมในการต่อสู้คดีหากโดนฟ้อง มั่นใจในพยานหลักฐานที่สามารถจะหักล้าง กับการกล่าวหาของฝ่ายทนายได้

แต่จากการตรวจสอบไปยังพนักงานสอบสวน ยังไม่พบว่ามีการเข้ามาแจ้งความเกี่ยวกับตนเองแต่อย่างใด พร้อมมองว่าการเปิดเผยของทนายบ้างครั้ง วิงวอนสื่อมวลชนอย่าให้ค่าหรือให้พื้นที่มากเกินไป กับทนายที่มีการข่มขู่สำนักงานตำรวจแห่งชาติ กรมสอบสวนคดีพิเศษ เพื่อซื้อเวลาในการต่อสู้คดี และการกล่าวอ้างทั้งสองฝ่ายต่างคนต่างมั่นใจควรต้องไปเจอกันที่ศาลไม่ใช่ให้สัมภาษณ์ผ่านสื่อมวลชน

ส่วนเรื่องจะมีการออกหมายจับของตำรวจหรือไม่ ตนเองไม่ได้กังวล แต่ขอสื่อมวลชนอย่าตั้งคำถามชี้นำเพราะเหตุการณ์ต่างๆยังไม่เกิดขึ้น และคำถามดังกล่าวเป็นลักษณะของการปั่นกระแสที่จะทำให้ตนเองได้รับความเสียหาย หากตนเองผิดจริง ไม่สามารถที่จะมายืนในจุดนี้ได้ และควรจะไปเรียกร้องกับกลุ่มบอส ดิไอคอน ให้มาชดใช้ให้กับผู้เสียหายจะดีกว่า

ผู้สื่อข่าวรายงานว่า พนักงานอัยการได้เลื่อนนัดพนักงานสอบสวนบก.ปคบ. ขอเลื่อนเวลาส่งสำนวนคดีฉ้อโกงแม่ตั๊กกับพวก จากเวลา 10.30 น. เป็นเวลา 13.00 น.