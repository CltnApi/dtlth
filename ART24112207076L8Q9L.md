---
layout: post
code: "ART24112207076L8Q9L"
origin_url: "https://www.khaosod.co.th/sports/news_9516776"
image: "https://github.com/user-attachments/assets/5d0ee860-802a-431c-a6c0-da18487ed378"
title: "วิว กุลวุฒิ พ่ายมือ 1 โลกชาวจีน ร่วงรอบ 8 คน แบดไชนา มาสเตอร์ส"
description: "ศึกแบดมินตันระดับเวิลด์ทัวร์ ซูเปอร์ 750 รายการ หลี่-หนิง ไชนา มาสเตอร์ส ชิงเงินรางวัลรวม 1,150,000 เหรียญสหรัฐ หรือประมาณ 40,250,000 บาท"
category: "SPORTS"
language: "th"
date: 2024-11-22T07:11:51.095Z
---

# วิว กุลวุฒิ พ่ายมือ 1 โลกชาวจีน ร่วงรอบ 8 คน แบดไชนา มาสเตอร์ส

[![วิว กุลวุฒิ พ่ายมือ 1 โลกชาวจีน ร่วงรอบ 8 คน แบดไชนา มาสเตอร์ส](https://www.khaosod.co.th/wpapp/uploads/2024/11/view-6.jpg "วิว กุลวุฒิ พ่ายมือ 1 โลกชาวจีน ร่วงรอบ 8 คน แบดไชนา มาสเตอร์ส")](https://www.khaosod.co.th/wpapp/uploads/2024/11/view-6.jpg)

ศึกแบดมินตันระดับเวิลด์ทัวร์ ซูเปอร์ 750 รายการ หลี่-หนิง ไชนา มาสเตอร์ส ชิงเงินรางวัลรวม 1,150,000 เหรียญสหรัฐ หรือประมาณ 40,250,000 บาท ที่เมืองเสินเจิ้น สาธารณรัฐประชาชนจีน เมื่อวันที่ 22 พ.ย. ที่ผ่านมา เป็นการแข่งขันในรอบก่อนรองชนะเลิศ

ประเภทชายเดี่ยว “วิว” กุลวุฒิ วิทิตศานต์ มือ 5 ของโลก ลงสนามพบศึกหนักด้วยการดวลกับ ฉือ ยู่ฉี มือ 1 ของโลกชาวจีน เป็นการรีแมตช์หลังทั้งคู่เจอกันมาในรอบ 8 คนสุดท้ายของศึกโอลิมปิก 2024 ซึ่งครั้งนั้น กุลวุฒิ เอาชนะมาได้ 2-0 เกม

ผลการแข่งขันปรากฎว่าแมตช์นี้ ฉือ ยู่ฉี เรียกฟอร์มโหด ก่อนเอาชนะ กุลวุฒิ ไปได้ 2 เกมรวด 21-18 และ 21-8 ล้างตาจากศึกโอลิมปิกได้สำเร็จ

วิว กุลวุฒิ ยุติเส้นทางไว้ที่รอบ 8 คนสุดท้ายแต่อย่างไรก็ตามเจ้าตัวสามารถคว้าโควตาแบดมินตัน เวิลด์ ทัวร์ ไฟนอล ได้แล้วเป็นที่เรียบร้อย

ด้านประเภทหญิงเดี่ยว เป็นแย่งโควตา ศึกเวิลด์ ทัวร์ ไฟนอล ของสองนักแบดมินตันหญิงเดี่ยว อย่าง “เม” ศุภนิดา เกตุทอง มือ 10 ของโลก กับ “หมิว” พรปวีณ์ ช่อชูวงศ์ มือ 16 ของโลก

โดย “เม” ศุภนิดา ลงสนามแข่งขันก่อนด้วยการพบกับ โยว เจี่ย หมิน มือ 13 ของโลกจากสิงคโปร์ ก่อนเอาชนะไปได้ 2 เกมรวด 21-14 และ 21-17 พร้อมผ่านเข้าสู่รอบรองชนะเลิศ

ขณะที่ หมิว พรปวีณ์ ต้องดวลกับ เกา ฟาง เจี๋ย มือ 28 ของโลกชาวจีน ซึ่งผู้ชนะแมตช์นี้ จะเข้าไปพบกับ เม ศุภนิดา ในรอบรองชนะเลิศ และ หมิว ก็ต้องการชัยชนะแมตช์นี้ เพื่อต่อโอกาสในการแย่งตั๋วเวิลด์ ทัวร์ ไฟนอล

อย่างไรก็ตามปรากฎว่า หมิว พรปวีณ์ พลาดท่าพ่ายให้กับสาวจีนไป 2 เกมรวด 14-21 และ 18-21 ยุติเส้นทางไว้ที่รอบ 8 คน รวมถึงตั๋วเวิลด์ ทัวร์ ไฟนอล จะตกเป็นของ เม ศุภนิดา ขณะที่ เกา ฟาง เจี๋ย ผ่านเข้าสู่รอบรองชนะเลิศ ไปดวลกับ เม ศุภนิดา ต่อไป