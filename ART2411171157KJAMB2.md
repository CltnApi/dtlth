---
layout: post
code: "ART2411171157KJAMB2"
origin_url: "https://www.khaosod.co.th/sports/news_9509721"
image: "https://github.com/user-attachments/assets/fcec73e5-857e-4ec7-8669-635b16ff808f"
title: "ไมก์ ไทสัน ยืนยันไม่เสียใจคัมแบ๊กสังเวียนแล้วพ่าย - เผยเกือบลาโลกก่อนขึ้นชก"
description: "ไมก์ ไทสัน ยืนยันไม่รู้สึกเสียใจเลยที่คัมแบ๊กสังเวียนแล้วพ่ายให้กับยูทูบเบอร์หนุ่ม เจก พอล พร้อมเผยว่าตัวเองเกือบจะสิ้นลมก่อนถึงไฟต์นี้ไปแล้วด้วยซ้ำ"
category: "SPORTS"
language: "th"
date: 2024-11-17T12:12:52.255Z
---

# ไมก์ ไทสัน ยืนยันไม่เสียใจคัมแบ๊กสังเวียนแล้วพ่าย - เผยเกือบลาโลกก่อนขึ้นชก

[![ไมก์ ไทสัน ยืนยันไม่เสียใจคัมแบ๊กสังเวียนแล้วพ่าย - เผยเกือบลาโลกก่อนขึ้นชก](https://www.khaosod.co.th/wpapp/uploads/2024/11/ไทสัน.jpg "ไมก์ ไทสัน ยืนยันไม่เสียใจคัมแบ๊กสังเวียนแล้วพ่าย - เผยเกือบลาโลกก่อนขึ้นชก")](https://www.khaosod.co.th/wpapp/uploads/2024/11/ไทสัน.jpg)

ไมก์ ไทสัน ตำนานนักมวยแชมป์โลกรุ่นเฮฟวีเวต ยืนยันไม่รู้สึกเสียใจเลยที่พ่ายให้กับ เจก พอล ยูทูบเบอร์ชื่อดังที่หันมาชกมวยอาชีพ เมื่อวันที่ 15 พฤศจิกายน พร้อมเผยว่าตัวเองเกือบจะสิ้นลมก่อนถึงไฟต์นี้ไปแล้วด้วยซ้ำ

สำหรับไฟต์นี้ชกกันภายใต้กติกา 8 ยก ก่อนเป็นฝั่งพอลที่ชนะคะแนนแบบเอกฉันท์ ขณะที่ไทสันนั้นถูกวิจารณ์ไม่น้อยว่าไม่สามารถทำให้คู่ต่อกรรู้สึกลำบากใจได้เลย

ไทสันวัย 58 ปี เผยผ่านเอ็กซ์ว่า “นี่เป็นหนึ่งในสถานการณ์ที่คุณแพ้แต่รู้สึกว่าชนะ ผมไม่เสียใจเลยที่กลับมาสู่สังเวียนอีกครั้ง ผมเกือบเสียชีวิตเมื่อเดือนมิถุนายน ตอนนั้นต้องถ่ายเลือดถึง 8 ครั้ง ต้องสูญเสียเลือดไปครึ่งตัวและน้ำหนักตัวหายไป 11 กิโลกรัม”

ทั้งนี้ เดิมทีไฟต์นี้เคยมีกำหนดว่าจะชกกันตั้งแต่เมื่อเดือนกรกฎาคม แต่ต้องถูกเลื่อนมาชกกันเดือนนี้แทน เนื่องจากไทสันมีอาการป่วยแผลในกระเพาะอาหารกำเริบทำให้ต้องพักรักษาตัวก่อน