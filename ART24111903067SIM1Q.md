---
layout: post
code: "ART24111903067SIM1Q"
origin_url: "https://www.khaosod.co.th/breaking-news/news_9511653"
image: "https://github.com/user-attachments/assets/eb812f89-6886-4930-a6d7-d0e34efd169d"
title: "อัยการสูงสุด ไม่รับดำเนินการคดีทักษิณ-เพื่อไทย ล้มล้างการปกครอง ส่งความเห็นให้ศาลรัฐธรรมนูญเเล้ว"
description: "อัยการสูงสุด ไม่รับดำเนินการคดีทักษิณ-เพื่อไทย ล้มล้างการปกครอง ส่งความเห็นให้ศาลรัฐธรรมนูญเเล้ว พร้อมผลการสอบถ้อยคำคู่ความ"
category: "HOT_NEWS"
language: "th"
date: 2024-11-19T03:11:32.589Z
---

# อัยการสูงสุด ไม่รับดำเนินการคดีทักษิณ-เพื่อไทย ล้มล้างการปกครอง ส่งความเห็นให้ศาลรัฐธรรมนูญเเล้ว

[![อัยการสูงสุด ไม่รับดำเนินการคดีทักษิณ-เพื่อไทย ล้มล้างการปกครอง ส่งความเห็นให้ศาลรัฐธรรมนูญเเล้ว](https://www.khaosod.co.th/wpapp/uploads/2024/11/thak.jpg "อัยการสูงสุด ไม่รับดำเนินการคดีทักษิณ-เพื่อไทย ล้มล้างการปกครอง ส่งความเห็นให้ศาลรัฐธรรมนูญเเล้ว")](https://www.khaosod.co.th/wpapp/uploads/2024/11/thak.jpg)

**อัยการสูงสุด ไม่รับดำเนินการคดีทักษิณ-เพื่อไทย ล้มล้างการปกครอง ส่งความเห็นให้ศาลรัฐธรรมนูญเเล้ว พร้อมผลการสอบถ้อยคำคู่ความ**

เมื่อวันที่ 19 พ.ย.67 ผู้สื่อข่าวรายงานว่า กรณีเมื่อช่วงบ่ายวันที่ 8 พ.ย.ที่ผ่านมา นายไพรัช พรสมบูรณ์ศิริ อัยการสูงสุด ลงนามตอบถ้อยคำต่อศาลรัฐธรรมนูญ ในประเด็นที่นายธีรยุทธ สุวรรณเกษร (ผู้ร้อง) ยื่นคำร้องขอให้ศาลรัฐธรรมนูญวินิจฉัยตามรัฐธรรมนูญ มาตรา 49

กล่าวอ้างว่า นายทักษิณ ชินวัตร (ผู้ถูกร้องที่ 1) และพรรคเพื่อไทย (ผู้ถกร้องที่ 2) ร่วมกันกระทำการอันเป็นการใช้สิทธิหรือเสรีภาพเพื่อล้มล้างการปกครองระบอบประชาธิปไตยอันมีพระมหากษัตริย์ ซึ่งศาลรัฐธรรมนูญมีหนังสือแจ้งอัยการสูงสุด เพื่อขอทราบว่าดำเนินการตามคำร้องของผู้ร้องไปแล้วอย่างไร และรวบรวมพยานหลักฐานได้เพียงใด โดยให้จัดส่งต่อศาลรัฐธรรมนูญภายใน 15 วัน

ซึ่งเดิมนั้นมีรายงานว่า ที่อัยการสูงสุดส่งไปยังศาลรัฐธรรมนูญมีข้อมูลในการสอบถ้อยคำ ทั้งทางฝั่งผู้ร้องเเละผู้ถูกร้อง โดยในส่วนผู้ถูกร้องทราบว่าไม่ได้มีการสอบถ้อยคำนายทักษิณ ชินวัตร

อย่างไรก็ตาม มีรายงานเพิ่มเติมพบว่าในวันที่ 8 พ.ย. นอกจากอัยการสูงสุดจะส่งบันทึกสอบถ้อยคำ ทั้งพยานฝ่ายผู้ร้องเเละผู้ถูกร้อง ไปยังศาลรัฐธรรมนูญเเล้ว ยังมีความเห็นเเจ้งไปยังศาลรัฐธรรมนูญเห็นว่า เรื่องนี้ไม่เข้าหลักเกณฑ์ว่าเป็นการล้มล้างการปกครอง อัยการสูงสุดจึงมีคำสั่งไม่รับดำเนินการตามที่ร้องขอ ซึ่งเป็นไปตามความเห็นของคณะทำงานที่เสนอมายังอัยการสูงสุดก่อนหน้านี้

ผู้สื่อข่าวรายงานว่า สำหรับรัฐธรรมนูญมาตรา 49 บัญญัติไว้ว่า บุคคลจะใช้สิทธิหรือเสรีภาพ เพื่อล้มล้างการปกครองระบอบประชาธิปไตย อันมีพระมหากษัตริย์ทรงเป็นประมุขมิได้ ผู้ใดทราบว่ามีการกระทำตามวรรคหนึ่ง ย่อมมีสิทธิร้องต่ออัยการสูงสุด เพื่อร้องขอให้ศาลรัฐธรรมนูญวินิจฉัยสั่งการให้เลิกการกระทำดังกล่าวได้

ในกรณีที่อัยการสูงสุดมีคำสั่งไม่รับดำเนินการตามที่ร้องขอ หรือไม่ดำเนินการภายใน 15 วันนับแต่วันที่ได้รับคำร้องขอ ผู้ร้องขอจะยื่นคำร้องโดยตรงต่อศาลรัฐธรรมนูญก็ได้ การดำเนินการตามมาตรานี้ไม่กระทบต่อการดำเนินคดีอาญาต่อผู้กระทำการตามวรรคหนึ่ง เท่ากับว่าเเม้อัยการสูงสุดจะมีมติไม่รับดำเนินการตามที่ร้องขอ เเต่ศาลรัฐธรรมนูญจะยังมีอำนาจพิจารณาคดีต่อไปได้