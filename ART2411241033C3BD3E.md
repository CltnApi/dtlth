---
layout: post
code: "ART2411241033C3BD3E"
origin_url: "https://www.khaosod.co.th/sports/news_9519229"
image: "https://github.com/user-attachments/assets/c2f304f8-4667-4a35-a2c3-db12458855dd"
title: "ต๊อด ควง‘นฤนาถ’ ผลงานเยี่ยมคว้าแชมป์แบดมินตันชายคู่ สวัสดีคัพ 2024"
description: "ต๊อด ปิติ ภิรมย์ภักดี จับคู่กับ นฤนาถ ช่วยมาก จาก TP12 แบดมินตันทีม คว้าแชมป์ชายคู่ แบดมินตันสมัครเล่นที่ใหญ่ที่สุดในประเทศไทย สวัสดี คัพ 2024"
category: "SPORTS"
language: "th"
date: 2024-11-24T11:29:43.711Z
---

# ต๊อด ควง‘นฤนาถ’ ผลงานเยี่ยมคว้าแชมป์แบดมินตันชายคู่ สวัสดีคัพ 2024

[![ต๊อด ควง‘นฤนาถ’ ผลงานเยี่ยมคว้าแชมป์แบดมินตันชายคู่ สวัสดีคัพ 2024](https://www.khaosod.co.th/wpapp/uploads/2024/11/Badminton.jpg "ต๊อด ควง‘นฤนาถ’ ผลงานเยี่ยมคว้าแชมป์แบดมินตันชายคู่ สวัสดีคัพ 2024")](https://www.khaosod.co.th/wpapp/uploads/2024/11/Badminton.jpg)

ต๊อด ปิติ ภิรมย์ภักดี จับคู่กับ นฤนาถ ช่วยมาก จาก TP12 แบดมินตันทีม คว้าแชมป์ชายคู่ แบดมินตันสมัครเล่นที่ใหญ่ที่สุดในประเทศไทย สวัสดี คัพ 2024

ต๊อด ปิติ ภิรมย์ภักดี จับคู่กับ นฤนาถ ช่วยมาก จาก TP12 แบดมินตันทีม คว้าแชมป์แบดมินตันชายคู่ ในการแข่งขันแบดมินตันสมัครเล่นที่ใหญ่ที่สุดในประเทศไทย “KIZUNA Chiang Mai International Badminton SAWASDEE CUP 2024” ที่ศูนย์ประชุมและแสดงสินค้านานาชาติ เชียงใหม่ โดยปีนี้มีผู้เข้าร่วมการแข่งขันกว่า 30 ประเทศทั่วโลก กว่า 1,500 คน และยังมีอดีตนักกีฬาโอลิมปิกและแชมป์โลกกว่า 10 คนมาร่วมลงแข่งขันด้วย

โดยในประเภทวีไอพีแข่งในระบบ 1 เกม ใครทำคะแนนได้ถึง 31 คะแนนก่อนจะเป็นผู้ชนะและผ่านเข้าสู่รอบต่อไป ปรากฏว่า ปิติ ภิรมย์ภักดี จับคู่กับ นฤนาถ ช่วยมาก จาก TP12 แบดมินตันทีม ลงสนามรอบสองพบกับคู่แข่งขันจากฮ่องกงอย่าง หวง ซื่อ ยิง และ ชอง เฉิน โดยคู่จากไทยเอาชนะไปได้ 31-18

รอบที่ 3 ปิติและนฤนาถยังพบกับคู่ต่อสู้จากฮ่องกงเช่นเดิมอย่าง วินเซนต์ ตัง และ วินเซนต์ พราทริค ชอง ซึ่งคู่ของไทยเอาชนะไปได้อีก 31-26 ผ่านเข้าสู่รอบรองชนะเลิศ โคจรมาพบกับกระดูกชิ้นโตตำนานนักแบดมินตันไทยอย่าง บุญศักดิ์ พลสนะ และ ฉาย บุญนาค โดย ปิติและนฤนาถ เอาชนะไปได้ 31-26 เข้าสู่รอบชิงชนะเลิศได้สำเร็จ

รอบชิงชนะเลิศ ปิติและนฤนาถ พบกับอีกหนึ่งอดีตนักกีฬาทีมชาติอย่าง ฐิติพงศ์ ลาโพธิ์ และ ศุภโชค บำรุงพันธ์ ซึ่งรอบชิงชนะเลิศนี้จะแข่งขันในระบบ 2 เกม ก่อนจะเป็นคู่ของปิติและนฤนาถ เบียดเอาชนะไปได้ 2-1 เกม 19-21, 21-13 และ 21-19 คว้าแชมป์ในประเภทวีไอพีไปครอง