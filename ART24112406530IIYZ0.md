---
layout: post
code: "ART24112406530IIYZ0"
origin_url: "https://www.khaosod.co.th/entertainment/news_9518202"
image: "https://github.com/user-attachments/assets/ea26dbab-b782-4291-97b6-b319fbd92719"
title: "ซุปตาร์บันเทิง - ‘กรีน’ขยายฐานแฟน  ท้าทายฝีมือลงซีรีส์วาย"
description: "ผูกขาดการเล่นละครมาตลอด สำหรับนักแสดงสาวมากฝีมือ ‘กรีน’ อัษฎาพร สิริวัฒน์ธนกุล ล่าสุดตัดสินใจออกจากคอมฟอร์ตโซน ลงเล่นซีรีส์วาย “เขมจิราต้องรอด”"
category: "ENTERTAINMENT"
language: "th"
date: 2024-11-24T07:42:25.535Z
---

# ซุปตาร์บันเทิง - ‘กรีน’ขยายฐานแฟน  ท้าทายฝีมือลงซีรีส์วาย

[![ซุปตาร์บันเทิง - ‘กรีน’ขยายฐานแฟน  ท้าทายฝีมือลงซีรีส์วาย](https://www.khaosod.co.th/wpapp/uploads/2024/11/POK-copy-6.jpg "ซุปตาร์บันเทิง - ‘กรีน’ขยายฐานแฟน  ท้าทายฝีมือลงซีรีส์วาย")](https://www.khaosod.co.th/wpapp/uploads/2024/11/POK-copy-6.jpg)

ผูกขาดการเล่นละครมาตลอด สำหรับนักแสดงสาวมากฝีมือ **‘กรีน’ อัษฎาพร สิริวัฒน์ธนกุล** ล่าสุดตัดสินใจออกจากคอมฟอร์ตโซน ลงเล่นซีรีส์วาย **“เขมจิราต้องรอด” (Khemjira The Series)** ผลงานจาก Mandee Work ท้าทายฝีมือ พร้อมฉีกบทบาทมารับบทผีสาว **‘รำพึง’** กำกับฯ โดย **‘อ๊อฟชั่น’ กิตติพัฒน์ จำปา** ร่วมกับ **‘รอน’ ภัทรภณ โตอุ่น**

![ซุปตาร์บันเทิง](https://www.khaosod.co.th/wpapp/uploads/2024/11/4-32-557x696.jpg)

โดยร่วมงานกับน้องๆ นักแสดงรุ่นใหม่ อย่าง **‘น้ำปิง’ นภัสกร ปิงเมือง, ‘เก่ง’ หฤษฎ์ บัวย้อย, ‘เฟิร์สวัน’ วรรณกร เรืองรัตน์** และ **‘เติ้ล’ มติมันท์ ศรีบุญเรือง**

![ซุปตาร์บันเทิง](https://www.khaosod.co.th/wpapp/uploads/2024/11/5-18-557x696.jpg)

★ **ไปยังไงมายังไงถึงมาเล่นซีรีส์วาย?**

**กรีน –** “จริงๆ เป็นการตัดสินใจที่ยากมาก เพราะเป็นพี่อ๊อฟชั่นกับรอนที่เลือกเรามาเล่น ถ้าเป็นซีรีส์วายเรื่องอื่นๆ ทาบทามมา กรีนไม่เล่น เพราะไม่ใช่ทาง และการที่โดดมาเล่นซีรีส์วาย เราไม่มีทางจะเป็นลีดแน่นอน มันเป็นช่องทางของน้องๆ เขา เราก็มีช่องทางของเรา ไม่อยากทับกัน

ADVERTISEMENT

แต่ครั้งนี้ที่ตัดสินใจมา เพราะพี่อ๊อฟพี่เขาการันตีในเรื่องของบทเราได้แสดงแน่ๆ และมันจะตรงกับแพสชั่นของเรา กรีนอยากเป็นนักแสดง แล้วเราก็รักอาชีพนักแสดง ไม่เสียหายอะไรที่จะรับเล่น ก็เปิดโลกอีกโลกหนึ่ง”

![ซุปตาร์บันเทิง](https://www.khaosod.co.th/wpapp/uploads/2024/11/3--696x464.jpg)

★ **ในเรื่องรับบทอะไร?**

**กรีน –** “รับบท ‘รำพึง’ เป็นคนมาก่อน แล้ววันหนึ่งตายแต่ไม่ไปไหน เพราะมีปมแค้น เป็นเหมือนไม้เบื่อไม้เมากับเขมจิรา เป็นผีที่ตามล้างตามแค้นทุกรุ่นทุกสมัย เป็นปมอยู่ในใจ จากที่เป็นคนธรรมดา เป็นคนดีคนหนึ่ง แต่วันหนึ่งชีวิตพลิกผัน เพราะมีอะไรเกิดขึ้นในตอนที่เรามีชีวิตอยู่ในอดีตชาติ กรีนชอบตรงที่มันจะร้ายแบบมีเหตุผล มีที่มาที่ไปว่าทำไมถึงทำแบบนี้ เจตนาเราคืออะไร กรีนก็อยากถ่ายทอดออกมาในอีกมุมหนึ่ง”

★ **เป็นนางเอกมาตลอด แล้วต้องมาเล่นบทบาทแบบนี้?**

**กรีน –** “จริงๆ ไม่คิดก็คงไม่ได้ เพราะเราก็รับบทในทางของเรามาตลอด แต่พอเป็นพี่อ๊อฟ เราไว้ใจเชื่อใจในทีมเขา บวกกับเป็นรอนด้วย มาเสริมทุกอย่าง ก็เลยลองดู เราเลยปรับเปลี่ยนขยายฐาน เราจะได้กลุ่มของฐานซีรีส์วายด้วย จะทำให้คนเห็นมากขึ้นในสิ่งที่เรามี”

![ซุปตาร์บันเทิง](https://www.khaosod.co.th/wpapp/uploads/2024/11/3-30-696x505.jpg)

★ **เป็นช่วงที่ละครซบเซาด้วยหรือเปล่า?**

**กรีน –** “แต่กรีนมี 4 เรื่องนะ เราเป็นฟรีแลนซ์ สามารถไปได้ทุกที่ วิกฤตละครตอนนี้ก็มีกระทบบ้าง แต่เหมือนเราสั่งสมประสบการณ์มา คนเลือกเราด้วยประสบการณ์ที่เราทำมา ก็สามารถประมาณหนึ่ง แต่เราต้องพัฒนาไปเรื่อยๆ

จริงๆ กรีนเคยอยู่จุดนั้น ตอนยังอยู่ช่อง สองปีที่ไม่มีงาน บทมันยังไม่ใช่ ก็เลยไม่มีบทให้เรา พอเราหายจากหน้าจอทีวีไปสองปี ก็เอ๊ะเราหายไปไหน แต่จริงๆ เรายังเล่นอยู่นะ แต่วันหนึ่งเราขยับขยายตัวมันก็สามารถจะเลือกได้ เพราะเราออกมาข้างนอก

![ซุปตาร์บันเทิง](https://www.khaosod.co.th/wpapp/uploads/2024/11/1-59-568x696.jpg)

อยากบอกเพื่อนๆ นักแสดงว่าอย่าท้อ ถ้ายังอยากมีแพสชั่นในการแสดงก็ทำให้ดีที่สุด ถ้าช่วงว่างก็เอาช่วงนั้นมาสะสมประสบการณ์ เรียนเพิ่มเติมก็ได้ อย่างกรีนก็เรียนเพิ่ม มันมีอะไรที่มากกว่านี้เยอะแยะ จะเห็นว่า 15 ปี เล่นมาหลากหลายบทมาก แต่มีอีกหลายบทมากที่เรายังไม่เคยแตะ”

★ **ไม่ยึดติดบทนางเอก?**

**กรีน –** “เราก็มีความอยากเดินเส้นทางที่เป็นนางเอก ในอีกเส้นทางหนึ่งเราก็เลือกบทแบบนี้ที่มีอะไรให้ได้เล่น บทนางเอกก็อยากเล่นอยู่นะคือมาช่วยเสริมกัน รู้สึกบทมันมีอะไรให้เราเล่น ยึดติดได้ในบางครั้ง แต่ไม่ใช่เอาไปเป็นของตัวเราเองตลอดเวลา จนไม่แบ่งใคร มันมีกาลเวลาของมัน ถ้ามองโลกข้างนอก อย่างฝรั่งเขาไม่จำเป็นต้องเป็นพระเอก แต่เขายังมีบทบาทสำคัญ อยากให้ลองมองมุมมองที่กว้างขึ้น ตัวกรีนเองก็อยากมองมุมมองที่กว้างขึ้นแบบนี้เหมือนกัน”

![ซุปตาร์บันเทิง](https://www.khaosod.co.th/wpapp/uploads/2024/11/6-15-557x696.jpg)

★ **ตอนนี้เราเริ่มเป็นติ๊กต็อกเกอร์ด้วย?**

**กรีน –** “เพิ่งจะเริ่ม เป็นประสบการณ์ใหม่ในการหาเลี้ยงชีพ จริงๆ เรามีงานแสดงที่เป็นท่อน้ำเลี้ยงอยู่แล้ว ก็อยากมีอีกท่อหนึ่งในวันหนึ่งที่งานเราน้อยลง เรายังมีธุรกิจรองรับชีวิตเรา หรือครอบครัวเรา แล้วกรีนมาสนิทกับญิ๋งญิ๋ง (ศรุชา เพชรโรจน์) จากเรื่อง ‘พนมนาคา’ ซึ่งมีเป้าหมายเดียวกัน ก็มาคิดทำธุรกิจ อยากขายกางเกงยีนส์ เราชอบใส่กางเกงยีนส์ ก็มีรุ่นพี่ที่เป็นพาร์ตเนอร์ที่อยู่เบื้องหลังการไลฟ์ เขาเก่ง ก็เลยลองไลฟ์”

![ซุปตาร์บันเทิง](https://www.khaosod.co.th/wpapp/uploads/2024/11/7-14-696x464.jpg)

★ **ดีไซน์แบบเอง?**

**กรีน –** “คิดกันเอง เราอยากได้กางเกงดูแพง แต่ราคาจับต้องได้ หลักร้อยใส่แล้วสวย ทุกคนใส่ได้ ก็เลยมาทำในตลาดติ๊กต็อก ทำแบบมีโลโก้ของเรา YG หรือ ญิ๋ง-กรีน ยอดขายวันแรกดีมากแตะแสน ซึ่งเราไม่ได้ทำอะไรเยอะ เพราะราคามันจับต้องได้ แล้วต้องขอบคุณแฟนคลับที่ซัพพอร์ตเราด้วยค่ะ”

**กรผกา ธีระจารุวรรณ**