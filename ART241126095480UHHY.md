---
layout: post
code: "ART241126095480UHHY"
origin_url: "https://www.khaosod.co.th/breaking-news/news_9522284"
image: "https://github.com/user-attachments/assets/b0eb21b6-f175-46b3-a7b4-64e7d3ec12af"
title: "ศาลออกหมายจับ 'ดาว' พี่สาวเมีย ทนายตั้ม หลังพบหลักฐานเอี่ยวฉ้อโกงเงิน 39 ล้าน"
description: "ศาลออกหมายจับ &#8216;ดาว&#8217; พี่สาวเมีย ทนายตั้ม หลั..."
category: "HOT_NEWS"
language: "th"
date: 2024-11-26T17:21:14.659Z
---

# ศาลออกหมายจับ 'ดาว' พี่สาวเมีย ทนายตั้ม หลังพบหลักฐานเอี่ยวฉ้อโกงเงิน 39 ล้าน

[![ศาลออกหมายจับ 'ดาว' พี่สาวเมีย ทนายตั้ม หลังพบหลักฐานเอี่ยวฉ้อโกงเงิน 39 ล้าน](https://www.khaosod.co.th/wpapp/uploads/2024/11/peemett.jpg "ศาลออกหมายจับ 'ดาว' พี่สาวเมีย ทนายตั้ม หลังพบหลักฐานเอี่ยวฉ้อโกงเงิน 39 ล้าน")](https://www.khaosod.co.th/wpapp/uploads/2024/11/peemett.jpg)

**ศาลออกหมายจับ ‘ดาว’ พี่สาวเมีย ทนายตั้ม หลังพบหลักฐานเอี่ยวฉ้อโกงเงิน 39 ล้าน ของมาดามอ้อย กองปราบเร่งไล่ล่าตัว**

วันที่ 26 พ.ย.67 ผู้สื่อข่าวรายงานว่า เมื่อช่วงเช้าที่ผ่านมา พนักงานสอบสวน กก.3 บก.ป. เดินทางเข้ายื่นคำร้องต่อศาลอาญา เพื่อขออนุมัติออกหมายจับ น.ส.ปิณฑิรา (ขอสงวนนามสกุล) พี่สาวภรรยาของ นายษิทรา เบี้ยบังเกิด หรือ ทนายตั้ม ในความผิดฐาน “ร่วมกันฟอกเงิน และ สมคบตั้งแต่สองคนขึ้นไปเพื่อฟอกเงิน”

หลังพบหลักฐานว่า มีส่วนเกี่ยวข้องกับคดีฉ้อโกงเงินจำนวน 39 ล้านบาท ของ น.ส.จตุพร อุบลเลิศ หรือมาดามอ้อย ก่อนที่ต่อมาศาลอาญาจะพิจารณาพยานหลักฐานต่างๆ ที่พนักงานสอบสวนนำมามอบให้แล้วเห็นควรให้อนุมัติการออกหมายจับ

โดยทันทีที่ศาลอาญาอนุมัติออกหมายจับ น.ส.ปิณฑิรา เจ้าหน้าที่ กก.3 บก.ป. อีกส่วนหนึ่ง จึงเร่งนำกำลังไล่ล่าติดตามตัวเพื่อนำมาดำเนินคดีตามกฎหมายในทันที

ทั้งนี้สำหรับคดีหลอกลวงเงิน น.ส.จตุพร นั้น ขณะนี้มีด้วยกันทั้งหมด 4 ส่วน แบ่งเป็น คดีฉ้อโกงหลอกลงทุนแพลตฟอร์มหวยออนไลน์ 71 ล้านบาท คดีฉ้อโกงส่วนต่างซื้อรถเบนซ์ 13 ล้านบาท คดีฉ้อโกงค่าเขียนแบบก่อสร้างโรงแรม 9 ล้านบาท ซึ่งในส่วน 3 คดีแรก มีการดำเนินคดีกับ นายษิทรา และ น.ส.ปทิตตา ภรรยาของ นายษิทรา ไปก่อนหน้านี้แล้ว

ส่วนคดีสุดท้ายเป็นคดีฉ้อโกงเงิน 39 ล้านบาท เบื้องต้นมีการจับกุมดำเนินคดี นายนุวัฒน์ ยงยุทธ หรือนุ อายุ 34 ปี คนสนิททนายตั้ม และ น.ส.สารินี นุชนารถ อายุ 32 ปี แฟนสาวของนุ ไปก่อนแล้ว ก่อนที่ในวันนี้จะมีการออกหมายจับ น.ส.ปิณฑิรา หรือดาว พี่สาวภรรยาของนายษิทรา เพิ่มเติมอีก 1 ราย

