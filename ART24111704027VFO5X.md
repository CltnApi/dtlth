---
layout: post
code: "ART24111704027VFO5X"
origin_url: "https://www.khaosod.co.th/entertainment/news_9509025"
image: "https://github.com/user-attachments/assets/e94012cb-c735-4bbd-be35-214720914643"
title: "‘ขวัญ อุษามณี’ มุ่งธุรกิจจนไม่มีเวลาไปเดต โต้อาภัพรักแต่มีสิทธิ์เลือก ฝากถึงหนุ่มๆ รักลูกแถมแม่"
description: "‘ขวัญ อุษามณี’ มุ่งธุรกิจจนไม่มีเวลาไปเดต โต้อาภัพรักแต่มีสิทธิ์เลือก ฝากถึงหนุ่มๆ รักลูกแถมแม่ สเป๊กขอ 2ข้อ  สมาร์ทและไม่โกหก"
category: "ENTERTAINMENT"
language: "th"
date: 2024-11-17T04:16:30.457Z
---

# ‘ขวัญ อุษามณี’ มุ่งธุรกิจจนไม่มีเวลาไปเดต โต้อาภัพรักแต่มีสิทธิ์เลือก ฝากถึงหนุ่มๆ รักลูกแถมแม่

[![‘ขวัญ อุษามณี’ มุ่งธุรกิจจนไม่มีเวลาไปเดต โต้อาภัพรักแต่มีสิทธิ์เลือก ฝากถึงหนุ่มๆ รักลูกแถมแม่](https://www.khaosod.co.th/wpapp/uploads/2024/11/Kwan-2.jpg "‘ขวัญ อุษามณี’ มุ่งธุรกิจจนไม่มีเวลาไปเดต โต้อาภัพรักแต่มีสิทธิ์เลือก ฝากถึงหนุ่มๆ รักลูกแถมแม่")](https://www.khaosod.co.th/wpapp/uploads/2024/11/Kwan-2.jpg)

‘ขวัญ อุษามณี’ มุ่งธุรกิจจนไม่มีเวลาไปเดต โต้อาภัพรักแต่มีสิทธิ์เลือก ฝากถึงหนุ่มๆ รักลูกแถมแม่ สเป๊ก ขอ 2ข้อ สมาร์ทและไม่โกหก

หายใจเข้า-ออก ตอนนี้นางเอกสาว **ขวัญ อุษามณี** มีแต่เรื่องงานและธุรกิจ ล่าสุด เธอมาร่วมงานแฟชั่นโชว์สุดยิ่งใหญ่ **แบรนด์ Silhouette (ซีลูเอ็ท)** ก็ได้เปิดใจถึงเรื่องธุรกิจที่ทำ และอัพเดตเรื่องความรักว่ามีหนุ่มๆ มาขายขนมจีบแล้วหรือยัง พร้อมเปิดสเป๊กหนุ่มๆ ที่ชอบ

![](https://www.khaosod.co.th/wpapp/uploads/2024/11/Kwan-5.jpg)  
**สเปกยังเหมือนเดิมไหม?**  
“สเปกยังเหมือนเดิม ยังไม่ลด คนไหนที่ไม่ใช่ก็ตัดออก เป็นผู้หญิงที่ตัดเก่ง ก็เลยอยู่คนเดียว”

**ไม่เหนื่อยเหรอพอตัดออกไปเยอะๆ?**  
“ไม่เหนื่อยสนุกดี อยู่คนเดียว มันจะทำให้ตัวเราแข็งแรง”

**เหงาไหม?**  
“ชีวิตไม่เหงาด้วยค่ะ ลองทำธุรกิจดู เราตื่นมาจะไม่มีคำว่าเหงาเลย เราจะคิดว่าจะทำ โปรโมชั่นอะไรให้ลูกค้าดีน้า จะขายของยังไงดีนะ ชีวิตไม่มีคำว่าเหงา”

**แต่ธุรกิจเราขึ้นชื่อว่ามีแต่ปัญหาให้เราแก้ทุกวัน?**  
“(หัวเราะ) ใช่ ก็สนุกดีค่ะ มันเป็นอะไรที่เราดูแลลูกค้าซึ่งกันและกัน และตอนนี้ก็เป็นสิ่งที่ขวัญฮาวทูพรีเซ็นต์ด้วยในการที่ทำ โปรดักส์ออกมาใหม่ โดยการที่ตอบโจทย์ให้กับน้องๆ คนที่อาจจะคิดว่าเอื้อมลิปสติกของพี่ขวัญไม่ถึง ต้องเก็บตังค์ ขวัญก็ทำราคาใหม่ให้กับน้องๆ หรือว่าเด็กๆ แล้ว 199 บาท หนูต้องขอบคุณโรงงานด้วยที่ไม่ปิดโรงงานหนีหนู (หัวเราะ) เขาก็ช่วยขวัญเต็มที่ เพราะเราเอาคุณภาพเหมือนเดิม”

ADVERTISEMENT

**ขวัญมีธุรกิจในมือกี่อันแล้ว แม่บ้าน?**  
“ตัดหมดเลยค่ะ เหลือแค่อย่างเดียว ก็คือเครื่องสำอางค์ cosmetic (แล้วอย่างอื่นที่เคยเปิดมา?) ไม่ทำแล้ว เชิ่ด ธุรกิจแม่บ้าน หนูไม่ทำตั้งแต่จบโควิด-19 แล้ว เพราะที่เราเริ่มต้นทำคือเราช่วยคน พอตอนหลังที่ทุกคนเริ่มอยู่ตัวกันแล้ว หนูก็ส่งมอบแม่บ้านให้กับองค์กรแต่ละหน่วยงานให้เขาอยู่ดูแลกันไป ก็ถือว่าปิดจ๊อบ”

**ไม่มีเหตุอันใดใช่ไหม?**  
“เหนื่อย เพราะขวัญทำหลายอย่าง ทำเยอะมาก แล้วก็ทำคนเดียว เพราะฉะนั้นเราก็เลยมาคัดเลือกในสิ่งที่เราชอบที่สุด”

**ขวัญกลัวคนงงไหม ดาราสาวท่านหนึ่งทำธุรกิจ เปิดแล้วก็ปิด?**  
“มันเป็นเรื่องปกติ เพราะเราต้องทำทุกอย่างเพื่อรักษาโอกาส พอเรามีโอกาสเสร็จแล้วเราก็ต้องไขว่คว้าเอาไว้ก่อน แล้วก็ต้องมาเลือกว่าอันไหนที่มันใหญ่ที่สุด ที่มันอิมแพ็กสำหรับตัวเรา เราไม่สามารถทำหลายสิ่งหลายอย่างได้ในเวลาเดียวกัน”

**ธุรกิจที่เพิ่งปิดไปได้ผลกำไรหรือขาดทุนยังไง?**  
“กำไรดีค่ะ แต่ว่ามันเหนื่อย อย่างที่ขวัญบอกว่าเรามีแค่เราคนเดียว เราไม่สามารถไปโฟกัสหลายอย่างได้ โดยเฉพาะตัวเราและสุขภาพเราด้วย”

**ตอนนี้เหลืออยู่อีกกี่ตัว?**  
มีโปรดักส์เครื่องสำอาง แต่ไลน์โปรดักส์มีทั้งสกินแคร์ คลีนซิ่งลดสิว มีทั้งลิปสติก ซึ่งก็แตกไลน์ไปอีก มีทั้งลิปแมท ลิปคอลลาเจน”

**มันทำให้เรามีความสุขยังไงกับโปรดักส์ความงาม?**  
“มันมีความสุขมาก เชื่อไหมว่าผู้หญิงวันหนึ่งเราจะได้ลองอะไรใหม่ๆ เหมือนเราอยู่หน้าเคาน์เตอร์แบรนด์ทุกวัน หยิบช็อป แล้วลองเทสต์ เราชอบตัวไหนอาจจะมาอะแด็ป หรือปัดดีไซน์ให้มันตอบโจทย์สำหรับเรา หรือในตลาดใหม่ๆ เหมือนผู้หญิงเราไปช็อปปิ้งตลอดเวลา มันจะไม่มีความสุขได้ยังไงอ่ะ”

**ตื่นมาคือครีเอตอย่างเดียวเลยว่าเราจะทำอะไร?**  
“ใช่ ชอบ พอเราทำอะไรในสิ่งที่ชอบ แล้วเครื่องสำอางและลิปสติกมันเลือกได้หลากหลายลาย มีสี ชอบ อีกนิดนึงจะเปิดโรงงานละ (จริงเหรอ?) พูดเล่น ขวัญก็พูดไปเรื่อย”

**อย่างเราบินไปต่างประเทศบ่อยๆ คือบินไปทำธุรกิจด้วยใช่ไหม?**  
“มีด้วยค่ะ ก็มีพี่ๆ และผู้ใหญ่หลายๆ ท่านที่ให้โอกาสให้เราเปิดโลกทัศน์ได้เรียนรู้อะไรใหม่ๆ แล้วก็เป็นอีกโลกหนึ่งของคำว่าดาราที่เราจะอยู่เบื้องหน้าอย่างเดียว พอถึงเวลาวันหนึ่งที่เราอาจจะต้องมีโลกทัศน์ที่กว้างขึ้น เรียนรู้อะไรใหม่ๆ มากขึ้นก็ดีใจ

ล่าสุดก็ได้ไปเกาหลี ก็ไปที่โรงงานของแบรนด์ๆ นึง ที่เป็นผลิตภัณฑ์เครื่องสำอางเกาหลี ก็ไปดูถึงกระบวนการผลิต ซึ่งบางอย่างหนูไม่สามารถเอามาเป็นพลับบลิค ได้ แต่เราก็ได้เรียนรู้ในการคัดเลือกหรือคิวซี เคาะคุณภาพ”

![](https://www.khaosod.co.th/wpapp/uploads/2024/11/Kwan-5.jpg)

**เจอหนุ่มธุรกิจบ้างไหม?**  
“ก็เจอ หนูก็ไม่ได้คุยกับเจ้าที่นะ (หัวเราะ) อุตส่าห์ไปถึงนั่นก็ต้องคุยกับคนสิ”

**คุยกับผู้ชายเป็นยังไงบ้าง นอกจากเรื่องงานคุยเรื่องอื่นไหม?**  
“รู้สึกอุ่นใจเหมือนคุยกับเจ้าที่แหละ เวลาเราไปไหนเราก็ต้องขอเจ้าที่ถูกไหม เราอุ่นใจไหม อุ่นใจ เราคุยกับหนุ่มนักธุรกิจเราก็อุ่นใจว่าเขาไม่หลอกเราแน่นอน”

**เราสแกนยังไงว่าเขาไม่หลอกเรา?**  
“ถ้าเขาจะขอเรา เราก็บอกว่าไม่มีตังค์ เขาก็หลอกเราไม่ได้แล้วไง (เขาไม่เชื่อหรอกระดับขวัญ อุษามณี?) ก็ไม่มีตังค์ให้หรอก เอาอะไรไปได้ ไม่มี”

**เรื่องความรักเป็นยังไงปลายปีแล้ว ธุรกิจก็ปังแล้ว มีแว๊บไหนที่คิดถึงเรื่องคู่?**  
“คิดถึงตลอด มีที่ไหนที่แนะนำหนูว่าขอพรแล้วจะเจอเนื้อคู่บอกหนูด้วยนะคะ จะไปขอสัก 4 – 5 วัน ไม่ได้มูเรื่องความรักอย่างเดียวหรอกค่ะ พอเราเริ่มมีน้องๆ ทีมงานข้างหลัง เราก็เริ่มทำให้ธุรกิจเราแข็งแรงแล้ว”

**องค์เทพไม่ประทานให้สักที?**  
“องค์เทพคัดเลือกให้อยู่ ยังไม่ถึงคิว”

**หรือว่าเทพเลือกมาแล้วเราเลือกออก?**  
“หรือว่าหนูอาจจะต้องปรับ เราต้องไม่หยิบออกเยอะ”

**ที่ผ่านมาตั้งแต่ช่วงต้นปีจนถึงเดือน 11 เราหยิบออกเยอะไหม?**  
“หนูจะเอาเวลาไหนไปคิดเรื่องนั้น หนูไม่มีเวลาคิดไปเดตกับใคร เฟิร์สอิมเพรสชั่นแรกต้องมีเรากับเขา เราไม่ชอบการถูกบังคับ ไม่ชอบ ถ้าความดีมันก็ต้องใช้ระยะเวลา”

**จาก 100 เปอร์เซ็นต์แล้วลดเหลือสัก 98% ไหม ขยับลงมาหน่อย จัดโปรนิดนึง?**  
“ได้ ช่วงส่งท้ายปีเราอาจจะต้องจัดโปร ลดแลก แจกแถม รักหนูแถมแม่ ”

**ขอสัก 2 ข้อ ผู้ชายที่จะเป็นแฟนขวัญต้องมี?**  
“สูง หนูชอบโดยรวมเลยคือสมาร์ท กับนิสัยคือไม่โกหก ซึ่งมันยากไง แต่หนูว่าสักคนนึงอ่ะ คนที่เป็นพ่อเป็นแม่เรารู้อยู่แล้วว่าคือคนที่จริงใจกับเรา แต่ถ้าเกิดคนที่เป็นเนื้อคู่ คือตอนนี้สังคม เราเห็นเยอะ เราฟังเยอะ แต่ถ้าวันหนึ่งถ้าเป็นคู่เราอย่างแรกเลยก็คือมีความจริงใจให้กัน จะผิดจะถูกไม่ว่า แต่ต้องอย่าโกหกกัน”

**มีปมไหม?**  
“ไม่ ขวัญฟังเยอะ การที่คนผิดมันผิดจากคำที่มันหนักเลยคือการโกหก หลอกลวง มันคือความที่ไม่ซื่อสัตย์”

**แล้วการที่ต้องมีแฟนคือคนที่ชอบเราหรือคนที่ชอบแม่?**  
“เอ้า ชอบเราสิ แฟนเราไม่ใช่แฟนแม่ แต่ว่าหนูจะให้แม่ไปอยู่ที่บ้านด้วย ให้แม่ไปทำกับข้าว มีโปรโมชั่น เพราะแม่ทำอาหารอร่อย รักหนูแถมแม่ มีโปรโมชั่นให้แม่ไปทำกับข้าวให้ ไม่ต้องมีแม่ครัวมีแอ๊ว แค่มีแอ๊วอิ่มท้องเลย สโลแกน มีแอ๊วแล้วอิ่มท้อง

**ขวัญคิดว่าเราอาภัพไหม?**  
“ไม่นะ หนูคิดว่าเรามีสิทธิที่จะเลือก เพราะถ้าเกิดว่าหนูไม่เลือก หนูก็มีคนคบหลายคนแล้ว แต่ว่าเรามีใจเดียวเราก็ไม่อยาก เสียใจ เพราะฉะนั้นร่างกายเรา เราก็ไม่อยากเอามือไปเสี่ยงที่มันบาดมันคม เพราะฉะนั้น ใจหนูก็จะไม่เอาไปเสี่ยงกับคนที่ไม่สมควรจะเสี่ยง”