---
layout: post
code: "ART2411261022H4EQR2"
origin_url: "https://www.khaosod.co.th/sports/news_9522327"
image: "https://github.com/user-attachments/assets/dab284df-e852-435e-b692-3455d58164b2"
title: "จักรยาน สุดคึก คลอดโปรแกรมแข่งขันปีหน้าเรียบร้อย"
description: "“เสธ.หมึก” เปิดโผปฏิทินการแข่งขันจักรยานชิงแชมป์ประเทศไ..."
category: "SPORTS"
language: "th"
date: 2024-11-26T17:41:08.333Z
---

# จักรยาน สุดคึก คลอดโปรแกรมแข่งขันปีหน้าเรียบร้อย

[![จักรยาน สุดคึก คลอดโปรแกรมแข่งขันปีหน้าเรียบร้อย](https://www.khaosod.co.th/wpapp/uploads/2024/11/nmjuw.jpg "จักรยาน สุดคึก คลอดโปรแกรมแข่งขันปีหน้าเรียบร้อย")](https://www.khaosod.co.th/wpapp/uploads/2024/11/nmjuw.jpg)

“เสธ.หมึก” พลเอกเดชา เหมกระศรี ประธานสหพันธ์จักรยานแห่งอาเซียน (เอซีเอฟ) และนายกสมาคมกีฬาจักรยานแห่งประเทศไทย ในพระบรมราชูปถัมภ์ เปิดเผยว่า สมาคมกีฬาจักรยานฯ ได้กำหนดโปรแกรมการแข่งขันจักรยานชิงแชมป์ประเทศไทย ชิงถ้วยพระราชทานฯ ประจำปี 2568 หรือ “ปีมะเส็ง” ออกมาเรียบร้อยแล้ว ประกอบด้วย ประเภทถนน,เสือภูเขา และลู่ ประเภทละ 5 สนาม รวมทั้งการแข่งขันจักรยานเสือภูเขาทางเรียบ และจักรยานประเภทถนน “ไทยแลนด์ โอเพ่น” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2568 อีกประเภทละ 4 สนาม โดยจะประเดิมรายการแรกคือ การแข่งขันจักรยานเสือภูเขาทางเรียบ และจักรยานประเภทถนน “ไทยแลนด์ โอเพ่น” สนามที่ 1 ที่อำเภอศรีสัชนาลัย จังหวัดสุโขทัย ระหว่างวันที่ 7-8 ธันวาคม 2567 นี้

พลเอกเดชา กล่าวอีกว่า สำหรับการแข่งขันจักรยานชิงแชมป์ประเทศไทย ประจำปี 2568 สมาคมกีฬาจักรยานฯ ได้ดำเนินการลงทะเบียนกับสหพันธ์จักรยานนานาชาติ (ยูซีไอ) ให้เป็นการแข่งขันรายการนานาชาติ ระดับ C1 บรรจุลงปฏิทินประจำปี 2025 ประกอบด้วย การแข่งขันจักรยานเสือภูเขาครอสคันทรี่นานาชาติ “ไทยแลนด์ เอ็มทีบี คัพ 2025” ที่เขื่อนวชิราลงกรณ อำเภอทองผาภูมิ จังหวัดกาญจนบุรี ระหว่างวันที่ 14-15 มกราคม 2568 เพื่อเก็บคะแนนสะสมอันดับโลกของยูซีไอ ก่อนที่จะมีการแข่งขันจักรยานประเภทถนน ชิงแชมป์ประเทศไทย ชิงถ้วยพระราชทาน “คิงส์ภูมิพล” และการแข่งขันจักรยานประเภทเสือภูเขา ชิงแชมป์ประเทศไทย ชิงถ้วยพระราชทาน พระบาทสมเด็จพระเจ้าอยู่หัว ประจำปี 2568 สนามที่ 1 ระหว่างวันที่ 17-19 มกราคม 2568

“นอกจากนี้ สมาคมกีฬาจักรยานฯ ได้ลงทะเบียนกับยูซีไอ ให้การแข่งขันจักรยานประเภทถนนชิงแชมป์ประเทศไทย ชิงถ้วยพระราชทานฯ สนามที่ 1 ที่เขื่อนวชิราลงกรณ ให้เป็นการแข่งขันชิงแชมป์ประเทศระดับ CN ทั้งรายการไทม์ไทรอัล และรายการโรดเรซ พร้อมกับลงทะเบียนการแข่งขันจักรยานประเภทเสือภูเขาชิงแชมป์ประเทศไทย ชิงถ้วยพระราชทาน พระบาทสมเด็จพระเจ้าอยู่หัว ประจำปี 2568 สนามที่ 2 ที่เขาขยาย จังหวัดชัยนาท ระหว่างวันที่ 14-16 มีนาคม 2568 ให้เป็นการแข่งขันชิงแชมป์ประเทศระดับ CN ทั้งรายการดาวน์ฮิล, คอรสคันทรี่ และอิลิมิเนเตอร์” พลเอกเดชา กล่าว

นายกสองล้อไทย กล่าวต่อไปว่า รวมไปถึงการแข่งขันจักรยานประเภทลู่ชิงแชมป์ประเทศไทย ชิงถ้วยพระราชทาน “ควีนส์สิริกิติ์” ประจำปี 2568 สนามที่ 1 สมาคมกีฬาจักรยานฯ ก็ได้ลงทะเบียนให้เป็นการแข่งขันชิงแชมป์ประเทศระดับ CN เช่นเดียวกัน โดยการแข่งขันทุกสนามที่สมาคมฯ ได้ลงทะเบียนกับยูซีไอ ทั้งประเภทเสือภูเขา ถนน และลู่ จะมีการเก็บคะแนนสะสมอันดับโลก ซึ่งจะมีผลต่อนักกีฬาที่จะได้สะสมคะแนนในการคัดเลือกไปแข่งขันรายการเวิลด์ แชมเปียนส์ชิปส์ และโอลิมปิกเกมส์ 2028 ต่อไป

สำหรับปฏิทินการแข่งขัน ประจำปี 2568 รายการต่าง ๆ มีดังนี้ การแข่งขันจักรยานประเภทถนนชิงแชมป์ประเทศไทย ชิงถ้วยพระราชทาน “คิงส์ภูมิพล” ประจำปี 2568 จำนวน 5 สนาม ดังนี้ สนามที่ 1 วันที่ 17, 19 มกราคม 2568 ที่อำเภอทองผาภูมิ จังหวัดกาญจนบุรี (ลงทะเบียนประเภทถนนกับยูซีไอในระดับ CN) ไทยพีบีเอส ถ่ายทอดสด วันที่ 19 ม.ค.2568 เวลา 14.00-16.00 น., สนามที่ 2 วันที่ 14, 16 มีนาคม 2568 ที่เขาขยาย จังหวัดชัยนาท, สนามที่ 3 วันที่ 25, 27 เมษายน 2568 ที่อำเภอโป่งน้ำร้อน จังหวัดจันทบุรี, สนามที่ 4 วันที่ 9, 11 พฤษภาคม 2568 ที่อำเภออรัญประเทศ จังหวัดสระแก้ว, สนามที่ 5 วันที่ 6, 8 มิถุนายน 2568 ที่สนามจักรยานสราญจิตมงคลสุข (บึงสีไฟ) จังหวัดพิจิตร ไทยพีบีเอส ถ่ายทอดสด วันที่ 8 มิถุนายน 2568 เวลา 14.00-16.00 น.

การแข่งขันจักรยานประเภทเสือภูเขาชิงแชมป์ประเทศไทย ชิงถ้วยพระราชทาน พระบาทสมเด็จพระเจ้าอยู่หัว ประจำปี 2568 จำนวน 5 สนาม ดังนี้ สนามที่ 1 วันที่ 17-19 มกราคม 2568 ที่อำเภอทองผาภูมิ จังหวัดกาญจนบุรี (มีการลงทะเบียนการแข่งขันจักรยานเสือภูเขารายการครอสคันทรี่กับยูซีไอในระดับ C1 โดยแข่งขันวันที่ 14-15 มกราคม 2568), สนามที่ 2 วันที่ 14-16 มีนาคม 2568 ที่เขาขยาย จังหวัดชัยนาท, สนามที่ 3 วันที่ 25-27 เมษายน 2568 ที่อำเภอโป่งน้ำร้อน จังหวัดจันทบุรี, สนามที่ 4 วันที่ 9-11 พฤษภาคม 2568 ที่อำเภออรัญประเทศ จังหวัดสระแก้ว, สนามที่ 5 วันที่ 6-8 มิถุนายน 2568 ที่สนามจักรยานสราญจิตมงคลสุข (บึงสีไฟ) จังหวัดพิจิตร

การแข่งขันจักรยานประเภทลู่ชิงแชมป์ประเทศไทย ชิงถ้วยพระราชทาน “ควีนส์สิริกิติ์” ประจำปี 2568 จำนวน 5 สนาม ดังนี้ สนามที่ 1 ระหว่างวันที่ 7-9 มีนาคม 2568, สนามที่ 2 ระหว่างวันที่ 18-20 กรกฎาคม 2568, สนามที่ 3 ระหว่างวันที่ 8-10 สิงหาคม 2568, สนามที่ 4 ระหว่างวันที่ 11-13 สิงหาคม 2568, สนามที่ 5 ระหว่างวันที่ 19-21 กันยายน 2568 โดยทุกสนามแข่งขันที่สนามเวโลโดรม หัวหมาก กรุงเทพมหานคร

การแข่งขันจักรยานเสือภูเขาทางเรียบ ไทยแลนด์ โอเพ่น ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2568 จำนวน 4 สนาม ดังนี้ สนามที่ 1 วันที่ 7 ธันวาคม 2567 ที่อำเภอศรีสัชนาลัย จังหวัดสุโขทัย, สนามที่ 2 วันที่ 5 กรกฎาคม 2568 ที่น้ำตกคลองลาน จังหวัดกำแพงเพชร, สนามที่ 3 วันที่ 2 สิงหาคม 2568 ที่เขาขยาย จังหวัดชัยนาท, สนามที่ 4 วันที่ 18 ตุลาคม 2568 ที่ตำบลท่าขนุน อำเภอทองผาภูมิ จังหวัดกาญจนบุรี

การแข่งขันจักรยานประเภทถนน ไทยแลนด์ โอเพ่น ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2568 จำนวน 4 สนาม ดังนี้ สนามที่ 1 วันที่ 8 ธันวาคม 2567 ที่อำเภอศรีสัชนาลัย จังหวัดสุโขทัย, สนามที่ 2 วันที่ 6 กรกฎาคม 2568 ที่น้ำตกคลองลาน จังหวัดกำแพงเพชร, สนามที่ 3 วันที่ 3 สิงหาคม 2568 ที่เขาขยาย จังหวัดชัยนาท, สนามที่ 4 วันที่ 19 ตุลาคม 2568 ที่ตำบลท่าขนุน อำเภอทองผาภูมิ จังหวัดกาญจนบุรี

ส่วนโปรแกรมการแข่งขันจักรยานการแข่งขันจักรยานประเภทบีเอ็มเอ็กซ์ และจักรยานหนูน้อยขาไถ ชิงแชมป์ประเทศไทย ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2568 อีกประเภทละ 5 สนาม ทางสมาคมกีฬาจักรยานฯ จะแจ้งกำหนดการแข่งขันให้ทราบในโอกาสต่อไป โดยจะประกาศลงในเว็บไซต์ของสมาคมกีฬาจักรยานฯ www.thaicycling.or.th และเฟซบุ๊กของสมาคมฯ Thailand Cycling Association รวมทั้งรายละเอียดการรับสมัครการแข่งขันประเภทต่าง ๆ หรือสอบถามได้ที่ โทร.0-2719-3340-2 ในวันและเวลาราชการ.