---
layout: post
code: "ART2411010652TMTM9E"
origin_url: "https://www.khaosod.co.th/sports/news_9484518"
image: "https://github.com/user-attachments/assets/293fad0d-5d0c-424a-abd8-ec34fc095190"
title: "แม้จะเกือบหลับ! ออสมาร์ ยังพอใจ บุรีรัมย์ พลิกกลับมาชนะ ลำปาง"
description: "อสมาร์ ลอสส์ วิเอรา หัวหน้าผู้ฝึกสอนบุรีรัมย์ ยูไนเต็ด..."
category: "SPORTS"
language: "th"
date: 2024-11-01T14:35:47.415Z
---

# แม้จะเกือบหลับ! ออสมาร์ ยังพอใจ บุรีรัมย์ พลิกกลับมาชนะ ลำปาง

[![แม้จะเกือบหลับ! ออสมาร์ ยังพอใจ บุรีรัมย์ พลิกกลับมาชนะ ลำปาง](https://www.khaosod.co.th/wpapp/uploads/2024/10/eee-2.jpg "แม้จะเกือบหลับ! ออสมาร์ ยังพอใจ บุรีรัมย์ พลิกกลับมาชนะ ลำปาง")](https://www.khaosod.co.th/wpapp/uploads/2024/10/eee-2.jpg)

ความเคลื่อนไหวหลังเกม ฟุตบอลรีโว่ คัพ 2024/25 รอบ 32 ทีมสุดท้าย เมื่อวันที่ 30 ต.ค. 67 บุรีรัมย์ ยูไนเต็ด บุกแซงเอาชนะ ลำปาง เอฟซี ไปได้ 2-1 ส่งผลให้ ปราสาทสายฟ้า ได้ผ่านเข้าสู่รอบ 16 ทีมสุดท้าย ต่อไป โดยเกมดังกล่าว ลำปาง เอฟซี ได้ประตูขึ้นนำก่อนด้วย

ออสมาร์ ลอสส์ วิเอรา หัวหน้าผู้ฝึกสอนบุรีรัมย์ ยูไนเต็ด เปิดเผยว่า “ก่อนอื่นเลยต้องขอชื่นชมลำปาง เอฟซี ที่เกมวันนี้ผลงานค่อนข้างดี โดยเฉพาะผู้เล่นแนวรุกที่เป็นชาวบราซิล สามารถสร้างปัญหาให้กองหลังเราได้เยอะมาก แต่อย่างไรก็ดีผมก็ยังพอใจที่บุรีรัมย์ ยูไนเต็ด เก็บชัยชนะ แล้วเข้ารอบต่อไปได้ เกมนี้ถ้าจังหวะทำสกอร์เราเน้นมากกว่านี้เราน่าจะได้ประตูเยอะกว่านี้ เพราะเรามีโอกาสเยอะมาก”

“จากนี้เราต้องไปพักร่างกายกันก่อนที่จะลงเล่นศึกเอเอฟซี แชมเปี้ยนส์ลีก อีลิท เกมวันนี้เป็นบทเรียนที่ดีสำหรับทีมเรา สำหรับเป้าหมายรอบต่อไปต้องบอกว่า เกมบอลถ้วย มันค่อนข้างต่างจากบอลไทยลีก แต่ไม่มีเกมไหนง่าย ซึ่งรอบต่อไปต้องไปดูว่าเราจะเจอกับใครด้วย”

สำหรับโปรแกรมนัดต่อไป จะเป็นศึกฟุตบอลเอเอฟซี แชมเปี้ยนส์ลีก อีลิท 2024/25 (AFC CHAMPIONS LEAGUE ELITE 2024/25) นัดที่ 4 “ปราสาทสายฟ้า” บุรีรัมย์ ยูไนเต็ด จะบุกไปเยือน โยโกฮามา เอฟ มารินอส ที่สนามโยโกฮามา อินเตอร์เนชั่นแนล สเตเดียม ในวันพุธที่ 6 พฤศจิกายน 2567 คิกออฟเวลา 17.00 น. ตามเวลาประเทศไทย