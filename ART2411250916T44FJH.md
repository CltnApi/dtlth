---
layout: post
code: "ART2411250916T44FJH"
origin_url: "https://www.khaosod.co.th/special-stories/news_9520548"
image: "https://github.com/user-attachments/assets/b7e1ba63-a24b-4a95-afd1-5941d10db835"
title: "อากงป่วยอัลไซเมอร์ หลานสาวหยิบรูปอาม่าสมัยสาวๆ ให้ดู ถามจำได้มั้ย? \"ตกหลุมรักผู้หญิงคนเดิม\""
description: "คลิปใจฟู! อากงป่วยอัลไซเมอร์ หลานสาวหยิบรูปอาม่าสมัยสาว..."
category: "SPECIAL_STORIES"
language: "th"
date: 2024-11-25T09:51:37.416Z
---

# อากงป่วยอัลไซเมอร์ หลานสาวหยิบรูปอาม่าสมัยสาวๆ ให้ดู ถามจำได้มั้ย? "ตกหลุมรักผู้หญิงคนเดิม"

[![อากงป่วยอัลไซเมอร์ หลานสาวหยิบรูปอาม่าสมัยสาวๆ ให้ดู ถามจำได้มั้ย? "ตกหลุมรักผู้หญิงคนเดิม"](https://www.khaosod.co.th/wpapp/uploads/2024/11/arkong.jpg "อากงป่วยอัลไซเมอร์ หลานสาวหยิบรูปอาม่าสมัยสาวๆ ให้ดู ถามจำได้มั้ย? "ตกหลุมรักผู้หญิงคนเดิม"")](https://www.khaosod.co.th/wpapp/uploads/2024/11/arkong.jpg)

**คลิปใจฟู! อากงป่วยอัลไซเมอร์ หลานสาวหยิบรูปอาม่าสมัยสาวๆ ให้ดู ถามจำได้มั้ย? ยังชมไม่ขาดปาก “ตกหลุมรักผู้หญิงคนเดิม” เผยหล่อขนาดเอาชนะปลัดกระทรวงพิชิตใจอาม่าได้**

วันที่ 25 พ.ย.67 สมาชิก **[TikTok @sopoppychos](https://www.tiktok.com/@sopoppychos/video/7439019325349989650)** โพสต์คลิปดูแล้วใจฟู หลังเอารูปอาม่าสมัยสาวๆ ไปให้อากงดู ซึ่งอากงป่วยอัลไซเมอร์ ดูว่างานนี้จะจำภรรยาคู่ทุกข์คู่ยากได้หรือไม่ โดยระบุข้อความว่า **“เมื่อให้อากงดูรูปอาม่าตอนสาวๆ พ่อหนุ่มอัลไซเมอร์แต่ก็ตกหลุมรักสาวคนเดิม”**

ในคลิป เธอได้หยิบรูปถ่ายของอาม่าสมัยสาวเดินไปหาอากง แล้วถามว่า **“อากงคนนี้สวยมั้ย”** อากงก็หยิบรูปมาดูแล้วถามว่าใคร? ก่อนจะชี้มาที่หลานแล้วถามว่า **“เราเหรอ?”** และยังแซวว่า **“แหมหัวบานเลย หมายถึงผม”** จากนั้นก็บอกว่า **“ทำไมจะไม่สวยล่ะ”** แต่อากงก็จำไม่ได้ว่าใครอยู่ดี

และอากงยังชมไม่ขาดปากว่า **“สวย จมูกก็โด่ง”** หลานถามว่า **“ชอบเขามั้ย”** อากงก็ตอบว่า **“จะไปชอบเขาได้ไง เราแก่แล้ว ถ้าชอบก็ต้องหอมหน่อย ถ้าหากว่าเป็นสาวๆ ขั้นต่ำ 7-8 แสน เพราะซื้อความสวยเขา”** ซึ่งอากงจำไม่ได้ว่าคนในรูปคืออาม่า ภรรยาของอากงนั่นเอง

ก่อนที่หลานจะเฉลยว่า **“บุญส่งไง อาม่าไง”** อากงก็ตอบว่า **“บุญส่งเหรอ ทำไมสวยเหลือเกิน สาวสามพรานเหรอ มันก็สวยน่ะสิ”** และพูดไปถึงเรื่องเผาข้าวหลามขาย เพราะจำได้ แต่จำไม่ได้ว่าคนที่เผาข้าวหลามขายคือพี่สาวของอาม่า ส่วนอาม่าไปช่วยขาย

หลังโพสต์ดังกล่าวเผยแพร่ไป ก็มีคนเข้ามาแสดงความคิดเห็นจำนวนมาก หลายคนชมว่า สมัยหนุ่มอากงต้องหล่อมากแน่ๆ เพราะขนาดอายุมากแล้วยังมีเค้าความหล่ออยู่เลย เธอก็ตอบว่า **“ชนะปลัดกระทรวงพิชิตใจอาม่ามาได้ค่ะ”**

