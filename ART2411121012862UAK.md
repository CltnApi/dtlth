---
layout: post
code: "ART2411121012862UAK"
origin_url: "https://www.khaosod.co.th/entertainment/news_9502220"
image: "https://github.com/user-attachments/assets/b57c49e3-be7f-4a09-a6fb-82a729fdb369"
title: "อินทุกโมเมนต์ ARMCHAIR กลับมาสร้างตำนาน ให้อยู่ในความทรงจำ"
description: "สนุกทุกวินาทีใน THE CONCERT Present “ARMCHAIR Original Concert” กลับมาสร้างตำนาน ครบทุกเพลงรัก ตราตรึงในหัวใจตลอดไป"
category: "ENTERTAINMENT"
language: "th"
date: 2024-11-12T10:17:01.684Z
---

# อินทุกโมเมนต์ ARMCHAIR กลับมาสร้างตำนาน ให้อยู่ในความทรงจำ

[![อินทุกโมเมนต์ ARMCHAIR กลับมาสร้างตำนาน ให้อยู่ในความทรงจำ](https://www.khaosod.co.th/wpapp/uploads/2024/11/armchair1.jpg "อินทุกโมเมนต์ ARMCHAIR กลับมาสร้างตำนาน ให้อยู่ในความทรงจำ")](https://www.khaosod.co.th/wpapp/uploads/2024/11/armchair1.jpg)

_**สนุกทุกวินาทีใน THE CONCERT Present “ARMCHAIR Original Concert” กลับมาสร้างตำนาน ครบทุกเพลงรัก ตราตรึงในหัวใจตลอดไป**_

ปิดฉากลงอย่างสวยงามสำหรับการอำลา Line Up Original ทั้ง 4 คน ของวง **Armchair** ที่อยู่มายาวนานถึง 24 ปี โดยมี**โย่ง อนุสรณ์ มณีเทศ (ร้องนำ/กีตาร์), อ้วน อธิษว์ ศรสงคราม (คีย์บอร์ด/ฟลุต), ผึ้ง จตุตถพงศ์ รุมาคม (กีตาร์) , จ้อ พีระพล ลีละเศรษฐกุล (เบส/ แช็คโซโฟน)** ได้กลับร่วมเล่นด้วยกันครั้งสุดท้าย พร้อมทัพ Special Guest สุดพิเศษ เมื่อวันเสาร์ที่ 9 พฤศจิกายนที่ผ่านมา ณ สถานที่จัดงาน THUNDER DOME MUANG THONG THANI ใน THE CONCERT Present “ARMCHAIR Original Concert” ที่นับว่าเป็นหนึ่งคอนเสิร์ตแห่งปีที่สามารถเรียกได้อย่างเต็มปากเต็มคำว่า “สมบูรณ์แบบ สมการรอคอยจริงๆ”

[![](https://www.khaosod.co.th/wpapp/uploads/2024/11/armchair3.jpg)](https://www.khaosod.co.th/wpapp/uploads/2024/11/armchair3.jpg)

ทันทีที่คอนเสิร์ตเริ่มนับหนึ่งแฟนเพลงนับพันคนของวงก็เหมือนได้นั่งไทม์แมชชีนย้อนเวลากลับสู่ความทรงจำแรกอีกครั้งเพราะอินโทรเพลง “สิมิลัน” ได้มาพร้อมการเปิดตัวสมาชิกครบวงทั้ง 4 ก่อนตามด้วยเพลงน่ารัก “อยากกลับไปหา” และ “ปาดีดาดีดับ” และตามด้วยเพลง “เธอคนเดียว” กับ “เข้าใจและยอมรับ” ที่ทำให้บรรยากาศอบอุ่นขึ้นทันตาเห็น

ก่อนที่จะพาคนฟังเข้าสู่อารมณ์คิดถึงไปกับเพลง “คิดถึง” และตามด้วยการพูดส่งกำลังใจของพี่โย่งเพื่อพาทุกคนเข้าสู่เพลง “วันที่ฉันป่วย” ที่ทุกคนร้องตามกันทั้งฮอลล์ ซึ่งช่วงแรกของของงานจะเป็นเรื่องราวของ “ฤดูใบไม้ผลิ” และงานครั้งนี้เรื่องราวทั้งหมดจะเล่าผ่านฤดูกาลต่างๆ ใน 1 ปี ที่จะมีเรื่องราวและความรู้สึกเกิดขึ้นมากมาย ทั้งสุข ทั้งเศร้า ทั้งรัก และ ทั้งเหงา

แต่ก่อนที่บรรยากาศเหงาๆ จะทำให้ทุกคนเคลิ้ม Special Guest คนแรก **ตูน Bodyslam** ได้ขึ้นมาแจมกับวง Armchair ทำเอาแฟนเพลงร้องว้าวกันทั้งฮอลล์ พร้อมกับโยกตามไปกับเพลง “พรุ่งนี้” สำหรับ Special Guest คนแรก ตูน Bodyslam ทำเอา โย่งตื่นเต้นสุดๆ เพราะนอกจากจะเป็นรุ่นพี่โรงเรียนมัธยมที่ชื่นชมและเป็นพี่ในวงการดนตรีที่อยู่กันในหลายโมเมนต์สำคัญแล้ว วันนี้ตูน ยังเคลียร์คิวมาเพื่อน้องรักอย่างวง Armchair ก่อนไปแสดงต่อที่จังหวัดสุพรรณบุรีด้วย และหลังจากที่พูดคุยกัน พร้อมเปิดคลิปเก่าของตูนและโย่งที่หาดูที่ไหนไม่ได้บนจอยักษ์แล้ว แฟนๆ ก็กรี๊ดสนั่นเมื่ออินโทรเพลง “รึเปล่า” เวอร์ชันพิเศษเติมความร็อกระหว่างตูนและโย่งประสานเสียงได้อย่างลงตัวสมศักดิ์ศรีตัวพ่อชาวร็อกของแทร่

ADVERTISEMENT

[![](https://www.khaosod.co.th/wpapp/uploads/2024/11/armchair9.jpg)](https://www.khaosod.co.th/wpapp/uploads/2024/11/armchair9.jpg)

เมื่อบรรยากาศความร็อกได้ค่อยๆ ผ่านไป ก็ถึงเวลา โมเมนต์ “ฤดูหนาว” ซึ่งเป็นเหมือนจังหวะเหมาะสมที่แจ๊สแบนด์จะมาเล่นเพลง “ดวงดาวในบ่อน้ำ” ที่ตามด้วยการอัพเดตชีวิตของอ้วนที่เป็นสายนักชิมและตามด้วยเพลง “น้ำหนัก” และ “ป่วนปั่น”

ซึ่งนอกจากนักเต้นเท้าไฟจาก **The Hop Bangkok** ก็มากับเซอร์ไพรส์คาดไม่ถึงจากศิลปินเสียงคุณภาพผู้สร้างรอยยิ้มทันทีที่ปรากฏตัวอย่าง **เบน ชลาทิศ** ที่ออกมาร้องเพลง “สำเริงสำราญ” ของ Armchair ก่อนเบนจะขอร้องเพลงดังที่มาจากชีวิตจริงสุดเรียลอย่าง “คนข้างล่าง” เวอร์ชั่นสุดพิเศษที่หาฟังที่ไหนไม่ได้อีกแล้ว ก่อนตามด้วยโมเมนต์ทอล์กโชว์สุดฮาของเบนกับโย่งที่ทำคนทั้งฮอลล์หัวเราะแทบทุกประโยคเพราะไม่ค่อยได้เห็นเวอร์ชั่นโบ๊ะบ๊ะปล่อยมุขฮาแบบนี้ของ โย่ง อาร์มแชร์ ก่อนที่หมดพาร์ตนี้เบนก็ได้ฝากของแถมนอกสคริปต์ให้ทุกคนด้วยเพลง “Minute of love” ที่เจ้าตัวขอยกให้เป็นเพลงรักที่หวานที่สุดที่เคยฟังมา

พอพูดคุยกันหอมปากหอมคอ ก็เข้าสู่โมเมนต์เพลงรักอย่าง ที่เริ่มด้วยเพลงแรกของ Armchair อย่าง **“อบเชย”** ที่ทำหลายคนยิ้มและน้ำตาซึมเมื่อน้องอบเชยลูกสาวของพี่โย่งออกมาในอ้อมกอดคุณพ่อทำเอาแฟนเพลงกรี๊ดสนั่นฮอลล์!! ในความน่ารักของน้องอบเชย

[![](https://www.khaosod.co.th/wpapp/uploads/2024/11/armchair5.jpg)](https://www.khaosod.co.th/wpapp/uploads/2024/11/armchair5.jpg)

ก่อนที่ทุกคนจะพร้อมใจร้องเพลง Happy Birthday งานนี้ ทำเอาคุณพ่ออย่างโย่งถึงกับปลื้มปริ่มหัวใจเป็นที่สุด จากนั้นก็ต่อกันด้วยซีนเปิดตัวอ้วนที่มาร้องเพลงช่วง “ฤดูใบไม้ร่วง” ในเพลง “แพร” และ “photograph” และตามด้วยซีนน่ารักเมื่ออ้วนขอเป็นสวมบทตากล้องให้กับคนทั้งฮอลล์และเดินไปหาทุกมุม ก่อนกลับสู่การพูดคุยของวงที่ทุกคนขอพูดความในใจ และจากนั้นก็เป็นเพลง “ขอให้หยุดฟัง” เวอร์ชั่นอะคูสติกที่อบอุ่นหัวใจที่สุด

หลังจากที่แฟนๆ ได้เจอกับเพื่อนสายร็อก และสายดีโว่ของ Armchair ไปแล้ว ก็ถึงเวลาเอาใจชาวอินดี้เมื่อ เจ Penguin Villa และ กอล์ฟ Superbaker ขอรียูเนี่ยนยูนิตสุดคูลแห่งปีอย่าง Super Penguin ที่มากับเหล่าเพลงอินดี้ในตำนานทั้ง “โลกไม่ใช่ของเรา”, “บ้านของหัวใจ”, “ACROPHOBIA” ซึ่งใครที่ดูก็ต่างพูดเป็นเสียงเดียวกันว่า เอาใจเด็กฮิปสเตอร์ไปเลย!

ก่อนเจ้าของงานจะคืนสเตจมาแลกมุกฮา ย้อนความหลังก่อนร่วมกันร้องเพลง “ครึ่งใจ”, “15 กุมภา” และก็เป็นช่วงที่โย่งขอร้องเพลง “ผู้ชายที่โชคดี” ให้กับก้อยภรรยาที่อยู่เคียงข้างนับ 10 ปี พร้อมลงจากเวทีไปร้องคู่กับเจ้าตัวจนเรากล้าการันตีว่าใครที่ได้ฟังความในใจและเพลงนี้แบบสดๆ คือคุณโชคดีจริงๆ

[![](https://www.khaosod.co.th/wpapp/uploads/2024/11/armchair4.jpg)](https://www.khaosod.co.th/wpapp/uploads/2024/11/armchair4.jpg)

ช่วงท้ายของงานก็เป็นโมเมนต์ “ฤดูร้อน” ที่เริ่มด้วยเพลงสุดเศร้า “อีกครั้ง” ที่จ้อขอมาจับแซ็กโซโฟน ก่อนเข้าสู่เวลาเหมาะสมที่หนุ่มฮอตของยุคอย่าง กลัฟ คณาวุฒิ จะก้าวขึ้นมาทำให้หัวใจทุกคนในฮอลล์เต้นไม่เป็นจังหวะ ด้วยการแร็ปเติมสีสันให้กับเพลงหวาน “Minute of love” ที่ถูกเติมความสนุกสุดด้วยการเรียบเรียงแบบใหม่ๆ และกลัฟได้บอกรักทุกคนร่วมกับพี่ๆ Armchair ผ่านเพลง “อยู่ที่เธอทุกอย่าง” ที่เขาขอเล่นคีย์บอร์ด Launch Pad คู่ใจ ก่อนที่ Armchair จะสร้างบรรยากาศหน้าร้อนแบบน่ารักส่งท้ายฤดูด้วยเพลง “คุณเก็บความลับได้ไหม”, “อาจเพราะเธอ” และ “ไปด้วยกัน” ภายใต้บรรยากาศปาร์ตี้สุดเหวี่ยงที่ทุกคนพร้อมใจสละเก้าอี้กันทันที

[![](https://www.khaosod.co.th/wpapp/uploads/2024/11/armchair10.jpg)](https://www.khaosod.co.th/wpapp/uploads/2024/11/armchair10.jpg)

แม้ว่าฤดูกาลจะผันเปลี่ยนครบทั้ง 4 ฤดูไปแล้ว แต่จากเสียงเชียร์สนั่นของแฟนๆ ก็นำพาเข้าสู่ช่วงอังกอร์ ที่หลังจากทุกคนได้เห็นภาพถ่ายงานฝีมือของอ้วน ก็เป็นเวลาที่ทุกคนได้ฟังเพลง “รึเปล่า” และปิดท้ายด้วยเพลง “รักเเท้” ที่พวกเขาตั้งใจถ่ายทอดให้กับผู้ชม ผู้เป็นเหมือน “รักแท้” ของสมาชิก Armchair ทุกคน เพื่อ ส่งทุกคนกลับบ้านพร้อมภาพความทรงจำสุดท้าย ที่ทุกคนจะได้เห็นทั้ง 4 คนเล่นดนตรีด้วยกันบนคอนเสิร์ตใหญ่แบบใส่สุดทุกฉากและทุกเพลงอย่างแท้จริง

[![](https://www.khaosod.co.th/wpapp/uploads/2024/11/armchair7.jpg)](https://www.khaosod.co.th/wpapp/uploads/2024/11/armchair7.jpg)