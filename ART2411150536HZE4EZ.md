---
layout: post
code: "ART2411150536HZE4EZ"
origin_url: "https://www.khaosod.co.th/entertainment/news_9506539"
image: "https://github.com/user-attachments/assets/cbdf4523-959e-4e47-8fe2-a02384ef2574"
title: "ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด"
description: "ดาเรีย ภรรยา อ๋อม อรรคพันธ์ เปิดเส้นทางความรัก หลังสูญเสียสามีกว่า 2 เดือน น้ำตาซึมบอกรักและคิดถึงที่สุด เผยเหตุเก็บความลับเรื่องอาการป่วยอ๋อม"
category: "ENTERTAINMENT"
language: "th"
date: 2024-11-15T05:42:44.840Z
---

# ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด

[![ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด](https://www.khaosod.co.th/wpapp/uploads/2024/11/daria_aom_151167.jpg "ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด")](https://www.khaosod.co.th/wpapp/uploads/2024/11/daria_aom_151167.jpg)

**ดาเรีย ภรรยา อ๋อม อรรคพันธ์ เปิดเส้นทางความรัก หลังสูญเสียสามีกว่า 2 เดือน น้ำตาซึมบอกรักและคิดถึงที่สุด เผยเหตุเก็บความลับเรื่องอาการป่วยอ๋อม**

นักแสดงและผู้จัดมากความสามาถ **กีต้าร์ ศิริพิชญ์** ควงลูกสาวคนสวย **น้องตั้งตา** และ **ดาเรีย เชฟรุก** ภรรยาพระเอกผู้ล่วงลับ **อ๋อม อรรคพันธ์** มาอัพเดตสภาพจิตใจที่แรก หลังสูญเสียคนรักไปกว่า 2 เดือน พร้อมย้อนเล่าช่วงเวลาที่ **อ๋อม** รักษาตัว ที่บอกเลยว่า **อ๋อม** กำลังใจดีมาก และเปิดสาเหตุที่เก็บความลับเรื่องอาการป่วยของอ๋อม แถมยังเปิดจุดเริ่มต้นเส้นทางความรักครั้งแรก ผ่านทางรายการ คุยแซ่บshow ที่มี เบนซ์ พรชิตา และ เอส กันตพงศ์ เป็นพิธีกรดำเนินรายการ

![ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด ](https://www.khaosod.co.th/wpapp/uploads/2024/11/daria_aom_151167_9.jpg)

**คุณดาเรียออกรายการแรก?**

กีต้าร์ : ใช่ค่ะ มีหลายคนถาม ส่วนใหญ่คนจะถามว่าอยากเจอน้องดาเรีย อยากฟังเรื่องราวความประทับใจ ของคุณอ๋อม ที่มีต่อพวกเราทุกคน และที่มีต่อดาเรีย เรารู้สึกว่าวันนี้น่าจะเป็นระยะเวลาที่โอเค ดาเรียเค้าฟังภาษาไทยได้ และกำลังเรียนภาษาไทยอยู่ แต่ถ้าเป็นประโยคยาวๆ หรือประโยคยากๆ อาจจะต้องใช้ภาษาอังกฤษ

**อยู่เมืองไทยมากี่ปีแล้ว?**

ADVERTISEMENT

ดาเรีย : 4 ปีค่ะ

**มาทำอะไรที่นี่ ?**

ดาเรีย : มาพักผ่อน ย้อนไปเมื่อ 4 ปีที่แล้ว มีวิกฤตโควิดก็เลยมาที่นี่ แต่ก็มีสงครามอีก ก็เลยคิดว่าอยู่ที่เมืองไทยปลอดภัยกว่า

กีต้าร์ : คุณพ่อดาเรียเขาชอบเมืองไทยด้วย ท่านก็เลยมาซื้อบ้านอยู่ที่เกาะเต่า พอท่านมาเที่ยวเมืองไทยแล้วไปเที่ยวที่เกาะเต่า ก็ชอบและประทับใจในเกาะเต่า ก็เลยซื้อบ้านไว้ที่เกาะเต่า แล้วดาเรียก็มาเที่ยว

**แสดงว่าบ้านหลังนั้นก็ยังอยู่ที่เกาะเต่า?**

กีต้าร์ : ยังอยู่ค่ะ คุณพ่อเขาก็ยังอยู่ที่เมืองไทย เขาไปๆ มาๆ

**พี่กับน้องตั้งตาสนิทกับคุณดาเรียได้ยังไง?**

กีต้าร์ : คุณอ๋อมโทรมาบอกว่าจะพาแฟนมาเจอที่บ้านแล้วบอกว่าน่ารักมาก คนนี้ผมประทับใจมาก ก็พาคุณดาเรียมาหาที่บ้าน ก็เลยรู้จักตั้งแต่วันนั้นมา เมื่อประมาณ 2-3 ปีที่แล้ว

น้องตั้งตา : ตอนแรกดาเรียไม่ยอมคุยด้วย ดาเรียเขาเป็นอินโทรเวิร์ตมากๆ แล้วมาเจอพวกหนูที่เป็นเอ็กซ์โทรเวิร์ตสุดๆ ก็เหมือนโดนรุมคนเดียว

กีต้าร์ : พูดไม่ทันๆ

![ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด ](https://www.khaosod.co.th/wpapp/uploads/2024/11/daria_aom_151167_6.jpg)

**สนิทกันมาก มีปัญหาก็คุยกัน และที่สำคัญพี่กีต้าร์สัญญากับพี่อ๋อมเอาไว้ว่าจะไม่ทิ้งคุณดาเรีย?**

กีต้าร์ : ใช่ค่ะ ตั้งแต่แรก เป็นแฟนอ๋อม จริงๆ ก็เหมือนครอบครัวเรา เวลาเรามีน้องๆ ที่มาที่บ้าน ที่เราสนิท อยู่ในครอบครัวแล้ว เรารู้สึกเขาเป็นน้อง เป็นเพื่อน เป็นลูกของเรา ในกรณีเคสอย่างนี้เราก็บอกคุณอ๋อมอยู่แล้ว ไม่ได้พูดก่อน แต่อ๋อมเขารู้อยู่แล้ว ยังไงเราไม่ทิ้งดาเรียไปไหนอยู่แล้ว เพราะเมื่อวันที่เขามาเจอเราแล้ว เขาเป็นน้องสาวของเรา เป็นลูกสาวของเราแล้ว มันเป็นความสัมพันธ์แบบนั้นมากกว่า

**2 อาทิตย์ก่อนเกิดเรื่อง ยังคุยกันปกติทุกอย่าง?**

กีต้าร์ : ใช่ค่ะ อาการคุณอ๋อม เป็นอาการเหมือนคนปกติ พอดีคุณแม่ของคุณเตอร์เสียชีวิตด้วยโรคมะเร็ง แต่ท่านอายุเยอะแล้วนะคะ อาการคือนอนอยู่บนเตียง ไปๆ มาๆ โรงพยาบาล **แต่เคสของคุณอ๋อมเป็นเหมือนคนปกติเลย ไปข้างนอกได้ ไปทานข้าวได้ แข็งแรงดี แล้วก็ทำกิจกรรมปกติ ก่อนหน้าก็ยังเล่นกับหลาน คุยธุรกิจ ไปไหน มาไหนตลอด คุณดาเรียจะอธิบายให้ฟังด้วย ก็ใช้ชีวิตเหมือนคนปกติเลย คือไม่ได้มีอะไรบอกว่าน้องจะไป** เราก็เลยรู้สึกว่าตกใจในเหตุการณ์วันนั้นที่เกิดขึ้น

![ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด ](https://www.khaosod.co.th/wpapp/uploads/2024/11/daria_aom_151167_4.jpg)

**ตอนนั้นคุณแม่พี่อ๋อมโทรไปบอกพี่ พี่ทำอะไรอยู่?**

กีต้าร์ : ล่าสุดคุยกับคุณอ๋อมวันเกิดต้าร์มาไหม น้องก็บอกว่าถ้าผมไม่ให้คีโมผมไปแน่นอน ก็เหมือนว่าบ้านตาร์อาทิตย์นึงเราจะทานข้าวด้วยกัน แล้วหลังจากทานข้าวเสร็จประมาณ 2-3 วัน คุณอ๋อมก็จะไปให้คีโมที่โรงพยาบาล ขอให้คีโมเสร็จคุณอ๋อมก็จะพัก แล้วก็จะมาทานข้าวที่บ้านต้าร์ เหตุการณ์ก็จะวนลูกแบบนี้เป็นปีๆ แล้วบางช่วงที่เขาเหนื่อยมากๆ เราก็จะไปหาเขาที่บ้าน บางทีว่างก็จะพาเขาไปทำบุญ แต่ล่าสุดที่คุยกันเขาบอกว่า แม่มีคอนเสิร์ตไหน หรือไปเที่ยวไหนชวนผมด้วยนะ **ล่าสุดวันสุดท้ายก่อนที่คุณอ๋อมเสีย ตั้งตาโทรไปหาอ๋อม ชวนไปดูคอนเสิร์ตด้วยซ้ำ ตอน 5 โมงเย็น**

น้องตั้งตา : **อาอ๋อมบอกอยากไปดูคอนเสิร์ตนี้ แต่คืนนั้นก็คือคืนอาอ๋อมเสีย**

กีต้าร์ : มันเป็นจังหวะที่เขาโทรไปชวน แล้วอาอ๋อมไม่ได้รับสาย แล้วเขาก็จากไป ตอนนั้นต้าร์ก็ไม่ทราบ คุณแม่ท่านโทรมาตอน 6 โมงเช้า โทรมาครั้งแรกต้าร์ก็ไม่รับ ไม่ได้คิดอะไร มีคนโทรมาเดี๋ยวค่อยโทรกลับก็ได้ ด้วยความที่ไม่ได้เมมเบอร์คุณแม่ไว้ แต่เราก็เอ๊ะ ใครจะโทรมาตอน 6 โมงเช้า มันต้องมีเรื่องแน่นอน เราก็เลยโทรกลับไป คือต้าร์จะไม่คุยโทรศัพท์ตอนที่ยังนอนอยู่เพราะสติเรายังไม่ดียังงงๆ อยู่ แต่รู้สึกว่าเขาคงมีธุระจริงๆ ก็เลยโทรกลับไป ก็เป็นเสียงคุณแม่ ท่านก็บอกว่า ต้าร์ นี่คุณแม่นะ น้องไปแล้วนะลูก พอคุณแม่บอกปุ๊บ เราก็เลยรู้สึกแบบมันค่อนข้างตกใจ มันไม่คิดว่าจะเร็วขนาดนี้

**มีสัญญาณอะไรเตือนไหม?**

ดาเรีย : **ไม่มีการเตือน ไม่มีสัญญาณแจ้งเตือนเลยทั้งสิ้น**

**น้องตั้งตาเขียนในไอจีบอกว่า ถ้าวันนั้นรู้ว่าเป็นกอดสุดท้าย หนูจะกอดให้นานกว่านี้?**

น้องตั้งตา : เพราะวันนั้นหนูคิดว่าหนูต้องได้เจออาอ๋อมอีกแน่นอน เพราะอาอ๋อมปกติมากๆ วันที่หนูเจอคือวันที่ไปเซ็นทรัล ไปดูคอนเสิร์ต อาอ๋อมยังวิ่งตามหนูอยู่เลยค่ะ ไม่ได้เดินด้วยแต่วิ่ง ก็เลยคิดว่ายังคงได้เจออีกแหละ เดี๋ยวก็มากินข้าว ยังไงก็ได้เจออยู่แล้ว แต่ก็ไม่ได้เจอ

![ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด ](https://www.khaosod.co.th/wpapp/uploads/2024/11/daria_aom_151167_5.jpg)

**เขารักหลานมากเลย?**

กีต้าร์ : ใช่ อ๋อมเขาเป็นคนเลี้ยงตั้งตากับเติมเต็มมาตั้งแต่เด็ก ต้าร์สนิทกับอ๋อมมาประมาณ 10 กว่าปี ใช้ชีวินไปไหน มาไหนด้วยกันตลอด วันไหนที่ต้าร์ไม่ว่าง เขาจะพาตั้งตากับเติมเต็มไปทานข้าว ไปอาบน้ำให้ ไปเล่นเกม เขาจะภูมิใจมากที่เขาสอนเติมเต็มขี่จักรยานคนแรก เรารู้สึกว่าเขาเป็นส่วนหนึ่งของครอบครัวเราจริงๆ

ดาเรีย : มีคนซัพพอร์ตพี่อ๋อมมากๆ เลย ทั้งครอบครัว คนรู้จัก แฟนคลับ ก็เป็นการให้กำลังใจว่าไม่ต้องท้อนะ ทุกคนรักพี่อ๋อมมาก และนี่คือสิ่งที่พูดกับพี่อ๋อมตลอด เหมือนให้พี่อ๋อมรู้ว่าไม่มีใครทิ้งพี่อ๋อมแน่นอน ทุกคนยังรักพี่อ๋อมอยู่

**พี่อ๋อมไม่ชอบถ่ายรูป แต่ก่อนเขาเสียชีวิตเขาขอถ่ายรูปกับพี่ต้าร์?**

กีต้าร์ : ใช่ค่ะ เวลาไปเที่ยวไหน เราจะมีรูปกันน้อยมาก เพราะเขาแบบโอเคไหม เสื้อตัวนี้โอเคไหม เวลาเราไปเที่ยวด้วยกัน เราจะสบายๆ ไม่ได้มาแบบลุคดูดีตลอดเวลา เราก็เลยไม่ค่อยได้ถ่ายรูปด้วยกันเท่าไหร่ แต่หลังๆ เนี่ย แม่ถ่ายรูปกับผมหน่อย แล้วเรารู้ว่าน้องเป็นคนไม่ชอบถ่ายรูป และเราเจอกันแบบสบายๆ ด้วย แต่หลังๆ น้องบอกว่า แม่ถ่ายรูปกัน พ่อถ่ายรูปกัน มาถ่ายรูปด้วยกันดาเรีย ตั้งตา ก็จะขอเซลฟี่ถ่ายรูปด้วยกัน เดี๋ยวจะไม่ได้ถ่ายด้วยกันอีกนะ ก็จะโดนพี่ดุทุกครั้งที่เขาพูดแบบนี้

**เห็นว่านอกจากถ่ายรูปแล้วพี่อ๋อมจะมีประโยคถามตลอดว่ารักอ๋อมไหม?**

กีต้าร์ : มันเป็นประโยคที่ทุกครั้งที่ได้เจอ เขาจะพูดว่าแม่รักผมไหม พ่อรักผมไหม ทุกคนรักผมไหมมากกว่า เขาเป็นคนที่เหมือนไม่มั่นใจในตัวเองว่ามีใครรักเขาบ้างหรือเปล่า จนวันสุดท้ายที่เขาไป พี่รู้สึกดีใจมากเลยนะ ที่ทุกคนมางานเขาขนาดนี้ จนทำให้พี่รู้สึกว่าคุณรู้ไหมว่ามีคนรักคุณมากขนาดนี้ ถ้าคุณอยู่ คุณเห็น คุณจะไม่มีวันพูดประโยคว่า รักอ๋อมไหม ทุกคนรักอ๋อมไหม ทุกวันนี้ทุกคนพิสูจน์ให้เค้าเห็นแล้วว่า มีคนรักคุณมากมายขนาดนี้ เพราะความเป็นอ๋อม เพราะความน่ารักของเขา

**ดาเรียไปเจอพี่อ๋อมได้ยังไง?**

ดาเรีย : **เจอกันที่ร้านอาหาร พี่อ๋อมน่ารักมาก ไม่ได้บอกด้วยว่าเป็นดารา แต่ก่อนหน้านั้นไปที่วัดมาก่อน แล้วพระท่านทักว่า เดี๋ยวจะได้สามีเป็นคนไทย ซึ่งตอนนั้นยังไม่ได้เจอกัน มาเจอกันที่ร้านอาหาร พี่อ๋อมเป็นคนมาเริ่มพูดคุยก่อน**

![ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด ](https://www.khaosod.co.th/wpapp/uploads/2024/11/daria_aom_151167_7.jpg)

**ประทับใจอะไรในตัวพี่อ๋อม?**

ดาเรีย : ชอบพี่อ๋อมที่จิตใจ ห่วงทุกอย่างแม้กระทั่งเรื่องเล็กน้อย ไม่ได้สนใจเรื่องหน้าตาหรือชื่อเสียงพี่อ๋อมเลย แต่ดูจากพฤติกรรมของพี่อ๋อมที่ทำให้รัก เขาใส่ใจ ถามตลอดเลยว่าสะดวกไหม สบายดีไหม

**หลายคนไม่รู้เลยว่าอ๋อมแต่งงานกับคุณดาเรีย วันนี้ขออนุญาตย้อนถามนิดนึงว่าแต่งกันเมื่อไหร่?**

ดาเรีย : **จดทะเบียนสมรสกัน 26 มีนาคม นี้ แล้วก็วางแผนจัดงานแต่งงานในวันที่ 26 มีนาคม ปีหน้า** แต่มาเกิดเหตุก่อน มีวางแผนว่าจะจัดงานที่เมืองไทยก่อน แล้วก็ไปที่โปรแลนด์อีก

กีต้าร์ : ก็เรียกว่า นี่คือ ภรรยาที่ถูกต้องตามกฎหมาย

**เห็นว่าพี่กีต้าร์สัมผัสได้ว่าพี่อ๋อมมาหา?**

กีต้าร์ : เวลาต้าร์ไหว้พระ ถ้าเรารู้สึกว่าเราสัมผัสได้ ต้าร์จะส่งจิต ตั้งใจส่งเลย และด้วยความที่อยู่ในงานน้อง อันนี้แล้วแต่วิจารณญาณด้วยนะคะ เวลาไปถึงจะไปเคาะบอกน้องทุกครั้งว่าวันนี้คนนี้มานะ ใครมาบ้าง วันนี้คนเยอะมากนะลูก เราก็จะไปอธิบายให้เขาฟัง แต่ทุกครั้งที่ไปจับโลงบอกเค้า ทุกครั้งเราจะรู้สึกว่าหนาว แล้วมันจะสัมผัสได้ทุกครั้งว่าเขารับรู้ เขารับทราบ เราเลยจะไปบอกเค้าทุกวันว่าไม่ต้องห่วงนะ วันนี้คนมาเยอะมาก คนรักลูกมากเลย ก็จะรู้สึกว่าเขามาอยู่ใกล้ๆ แล้วสัมผัสได้ทุกครั้งที่เราไปที่งาน

![ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด ](https://www.khaosod.co.th/wpapp/uploads/2024/11/daria_aom_151167_8.jpg)

**ความน่ารักของอ๋อมเวลาเขามาเจอหลานๆ เป็นยังไงบ้าง?**

กีต้าร์ : ก็จะขี่จักรยาน ถ้าต่างจังหวัดสมัยก่อนจะขับมอเตอร์ไซค์ด้วยกัน สนิทกับน้องอ๋อมได้ เพราะเมื่อก่อนมันมีแก๊งมอเตอร์ไซค์ มีน้องพอร์ช อ๋อม คุณวี มีหลายๆ คน แล้วเวลาเราไปทริป เราก็จะขี่มอเตอร์ไซค์ไปแล้วไปค้าง เวลาไปเที่ยวเขาจะมาอยู่กับหลานโดยเฉพาะ

ดาเรีย : ไปด้วยกันตลอด รวมถึงไปยุโรปด้วย และเราชอบไปในที่ที่ไม่มีผู้คน

**ที่วิเวกที่ชอบมากที่สุดคืออะไร?**

ดาเรีย : เกาะเต่า พี่อ๋อมห่วงเธอมากกว่าห่วงตัวเอง จะกอดเธอทุก 5 นาที เขาเป็นห่วง

กีต้าร์ : ใช่ค่ะ ต้าร์สามารถยืนยันได้ว่าเขาห่วงดาเรียจริงๆ สำหรับต้าร์ตอนที่เขาเจอคุณอ๋อม เขาอายุแค่ 25 แล้วเขาดูแลคุณอ๋อมได้ดีมากๆ ดีจนเรารู้สึกว่าแกต้องแต่งงานกับผู้หญิงคนนี้นะ เพราะเขาทุ่มเท ดูแลน้องเรา จนเรารู้สึกว่าไม่สามารถหาผู้หญิงแบบนี้ได้อีก แล้วเขาเป็นคนต่างประเทศด้วย แล้วเขามาดูแลลูกชายเราขนาดนี้ เรารู้สึกประทับใจมาก จนพี่เชื่อมั่นว่าอ๋อมที่เป็นห่วงเขามากๆ ก็เพราะด้วยความดีของเขาจนทำให้อ๋อมเป็นห่วง แล้วก็รักเขามากขนาดนี้

**พี่อ๋อมเริ่มจีบพี่ดาเรียยังไง?**

ดาเรีย : พี่อ๋อมขี้อาย แต่พยายามทำดีที่สุด

**ใครเป็นขอเบอร์ก่อน?**

ดาเรีย : พี่อ๋อมขอก่อน คือหลังจากที่พี่อ๋อมส่งตัวแทนไปขอ ไม่ได้เบอร์ **พี่อ๋อมเลยตัดสินใจเดินไปขอด้วยตัวเอง ก็เลยได้เบอร์**

**คุยแล้วชอบเลยไหม หรือต้องคุยสักพักก่อนแล้วค่อยเป็นแฟนกัน?**

ดาเรีย : ประมาณ 2 เดือน เพราะต้องการใช้เวลาศึกษารู้จักพี่อ๋อมก่อน อยากจะรู้บุคลิกของพี่อ๋อม

![ดาเรีย ภรรยา อ๋อม อรรคพันธ์ เปิดเส้นทางรักหลังสูญเสียสามี บอกรักและคิดถึงที่สุด ](https://www.khaosod.co.th/wpapp/uploads/2024/11/daria_aom_151167_10.jpg)

**อะไรที่ทำให้ดาเรียรู้สึกว่าเลือกผู้ชายคนนี้?**

ดาเรีย : **เป็นบุคคลที่น่ารักที่สุดในโลก พี่อ๋อมชอบดูแลคน แล้วก็เป็นคนถ่อมตัวมากๆ ด้วย**

กีต้าร์ : ใช่ นี่คือนิสัยจริงๆ ของอ๋อมเลย

**ตอนที่เขาจีบกัน เล่าให้พี่ฟังไหม?**

กีต้าร์ : เล่าๆ การที่อ๋อมพาดาเรียมาที่บ้าน ต้าร์เชื่อว่าเขาตัดสินใจและผู้หญิงคนนี้ดีที่สุดสำหรับเขาแล้ว พอเราเจอ เราก็ประทับใจในตัวดาเรียมากๆ เหมือนกัน

น้องตั้งตา : อาอ๋อมจะไม่กล้าพาใครมาที่บ้าน ถ้าไม่มั่นใจจริงๆ

ดาเรีย : **เหมือนเป็นพรหมลิขิต พี่อ๋อมคือคนที่ดีที่สุดที่เคยเจอในชีวิต และเป็นของขวัญที่ดีที่สุดที่จะสามารถขอได้ในอนาคต**

**ตั้งแต่พี่อ๋อมจากไป พี่กีต้าร์ คุณดาเรีย ก็ได้ข้อคิดอะไรบางอย่าง?**

กีต้าร์ : เรารู้สึกว่าเวลามันสั้น ไม่รู้ว่าพรุ่งนี้จะเกิดอะไรขึ้น มันได้ข้อคิดเพิ่มขึ้น เวลาเรารักใคร เราบอกไปเถอะ เราคิดถึงใคร เราก็รีบไปหา ไม่ว่าจะเป็นคุณพ่อ คุณแม่ เพื่อน หรือเป็นญาติก็ตาม เพราะไม่รู้ว่าวันพรุ่งนี้มันจะเกิดอะไรขึ้นกับตัวเรา หรือเกิดอะไรขึ้นกับคนรอบข้างบ้างหรือเปล่า

ดาเรีย : **พี่อ๋อมทำให้มีความสุขมากๆ ตอนที่เขามีชีวิตอยู่ เขาทำให้เราเป็นคนที่ดีขึ้น**

**อยากบอกอะไรกับอ๋อม?**

ดาเรีย : **รักพี่อ๋อมมากที่สุดแล้วก็คิดถึงพี่อ๋อมที่สุด**