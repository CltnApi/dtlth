---
layout: post
code: "ART24112508514GCPKC"
origin_url: "https://www.khaosod.co.th/entertainment/news_9520402"
image: "https://github.com/user-attachments/assets/82b63e1b-913c-4cae-ad48-861288628515"
title: "แพท ณปภา เดินทางเข้าร้อง สอท. พี ชานนท์ แจงชัด รวยจากอะไร?"
description: "แพท ณปภา เดินเข้าร้องทุกข์กับตำรวจหลีงถูกกล่าวหาเกี่ยวข้องกับเว็บพนัน แฟนหนุ่ม พี ชานนท์ แจงชัดรายได้รวยจากอะไร? "
category: "ENTERTAINMENT"
language: "th"
date: 2024-11-25T09:16:53.523Z
---

# แพท ณปภา เดินทางเข้าร้อง สอท. พี ชานนท์ แจงชัด รวยจากอะไร?

[![แพท ณปภา เดินทางเข้าร้อง สอท. พี ชานนท์ แจงชัด รวยจากอะไร?](https://www.khaosod.co.th/wpapp/uploads/2024/11/PatPee-1-1.jpg "แพท ณปภา เดินทางเข้าร้อง สอท. พี ชานนท์ แจงชัด รวยจากอะไร?")](https://www.khaosod.co.th/wpapp/uploads/2024/11/PatPee-1-1.jpg)

**แพท ณปภา เดินเข้าร้องทุกข์กับตำรวจ หลังถูกกล่าวหาเกี่ยวข้องกับเว็บพนัน แฟนหนุ่ม พี ชานนท์ แจงชัดรายได้รวยจากอะไร?**

วันที่ 25 พย. นักแสดงสาว **แพท ณปภา ตันตระกูล** พร้อมแฟนหนุ่ม **พี ชานนท์ วงศ์งามขำ** เดินเข้าร้องทุกข์กับตำรวจกองบังคับการตำรวจสืบสวนสอบสวนอาชญากรรมทางเทคโนโลยี 1 หลังถูก account ใน แพลตฟอร์ม tiktok นำภาพคู่ของทั้งคู่ รวมถึงน้องเรซซิ่งลูกชาย และรูปอดีตสามีมาใช้ประกอบ ในเนื้อหายังบอกว่าทั้งคู่เล่นพนันออนไลน์จนทำให้มีฐานะขึ้น

![](https://www.khaosod.co.th/wpapp/uploads/2024/11/PatPee-2.png)

หลังจากที่นักแสดงสาวและแฟนหนุ่มได้เข้าให้ข้อมูลกับเจ้าหน้าที่ตำรวจแล้ว ทั้งคู่พร้อมกับเจ้าหน้าที่ตำรวจได้ออกมาให้สัมภาษณ์ถึงเรื่องดังกล่าวว่า **โดย แพท ณปภา เปิดเผยว่า** วันนี้เดินทางมาร้องทุกข์ ปัญหาหลักๆ ที่เจอคือ tiktok แอคเคาท์หนึ่ง ทำคลิปขึ้นมา โดยตั้งหัวข้อว่า พี ชานนท์ ทำอาชีพอะไร ทำไมถึงมีฐานะ แล้วมาอยู่กับแพทได้อย่างไร สองคนนี้ก็ทำงานอะไรหัวข้อมันน่าสนใจ

พอกดเข้าไปคอมเมนต์มันจะมี พอกดเข้าไป ก็เป็นเว็บพนัน เขาบอกว่าเราเล่นเว็บนี้รวยมาก ซื้อบ้านหลังที่2 ราคา 50 ล้านบาท ซึ่งไม่ใช่เรื่องจริง ตอนแรกจะไปแจ้งความเงียบๆ กับพีสองคน ที่ สภ. แถวบ้าน พอได้ปรึกษาจากท่านผู้การ ท่านบอกว่าต้องให้เป็นข่าว เพราะถ้าเกิดเราไปทำกันสองคนเงียบๆ ก็ยังมีคนหลงเชื่ออยู่ เพราะว่าคลิปนี้มีคนดู 3 ล้านวิว ยังมีคลิปย่อยๆ ไม่ต่ำกว่า 5 แสนวิว แสดงว่ามีคนเข้าถึงเยอะมาก ความเสียหายน่าจะเป็นวงกว้าง

เราสองคนพยายามเข้าไปแก้ไข ด้วยการเข้าไปคอมเมนต์ ปรากฎว่าเราสองคนโดนบล็อก วันนี้เลยเข้ามาขอความช่วยเหลือว่าเราสามารถทำอะไรได้บ้าง เพราะสิ่งที่เห็นมันคือเฟคนิวส์  
แพทเจอเพจนี้ประมาณ 1 อาทิตย์ เอฟซีแพทก็เจอกันหมด อีกอย่างเวลาที่แพทขึ้นไลฟ์ ตกใจมาก เพราะทุกคนเข้ามาเมนต์ในทิศทางเดียวกันว่าพี่แพทเห็นคลิปนี้หรือยัง ได้มีการทำอะไรหรือยัง อันนี้เรื่องจริงหรือเปล่า เราเลยปล่อยไม่ได้

ADVERTISEMENT

![](https://www.khaosod.co.th/wpapp/uploads/2024/11/PatPee-3.png)

เรื่องนี้เราสองคนไม่ได้รับผลกระทบ เพราะว่าเราสองคนไม่ได้เล่นการพนัน แต่ที่กังวล มีหลายคอมเมนต์บอกว่า ลุงอยู่หมู่บ้านเดียวกับแพท เห็นตลอดเลย แล้วมีการเอารูปบ้านใครก็ไม่รู้มาแปะไว้ในคลิป ยิ่งสร้างความน่าเชื่อถือ

และอีกอย่างคือเขาใช้รูปครอบครัวแพทแปะในคลิปนั้นด้วย บ้านหลังแรกเรายังไม่สำเร็จเลย แล้วมีการเอ่ยถึงพี่เบนซ์ พ่อของเรซซิ่งด้วย ซึ่งเขาไม่ได้รับรู้เลย คนยิ่งให้ความน่าสนใจ ที่เราได้ข้อมูลตรงนี้มา เรามีอีกแอคเค้าท์หนึ่งที่เราไม่คอมเมนต์อะไรเลย คอยดูความเคลื่อนไหว

ส่วนรายได้ของแพทมาจากการไลฟ์ขายของ และการรับงานพิธีกรดารา ซึ่งตลอด 30 ปีที่ผ่านมาก็พอมีเงินอยู่ในระดับหนึ่ง แต่ยืนยันว่าไม่ได้เกี่ยวข้องกับเว็บพนันออนไลน์ต่างๆอย่างแน่นอน

![](https://www.khaosod.co.th/wpapp/uploads/2024/11/PatPee-4.png)

**ด้าน พี ชานนท์แฟนหนุ่ม เผยว่า** “ผมไม่ได้ซื้อบ้านหลังที่ 2 และบ้านหลังที่ซื้อราคา 11 ล้านบาท ส่วนรายได้มาจากการเทรดหุ้นและเทรดทองคำล่วงหน้า ซึ่งสามารถตรวจสอบได้จากตลาดหลักทรัพย์แห่งประเทศไทยและบริษัทเทรดหุ้นและทองคำล่วงหน้าต่างๆ ผมก็มีเงินอยู่ในระดับหนึ่ง แต่ไม่มากพอที่จะซื้อบ้านหลังละ 50 ล้านได้ ทั้งนี้บ้านหลังที่ซื้อในปัจจุบันจะต้องผ่อนเดือนละ 68,000 บาท ซึ่งรายได้จากการเทรดหุ้นและทองคำก็เพียงพอในระดับหนึ่ง แต่ก็ไม่ได้มากพอที่จะซื้อได้ตามข่าว”

![](https://www.khaosod.co.th/wpapp/uploads/2024/11/PatPee-1-1.png)

**ด้านพลตำรวจตรี ชัชปัณฑกาณฑ์ คล้ายคลึง** ผู้บังคับการตำรวจสืบสวนสอบสวนอาชญากรรมทางเทคโนโลยี 1 เปิดเผยว่าเบื้องต้นตำรวจได้มีการตรวจสอบข้อมูลดังกล่าวพบว่ามีความผิดเข้าข่ายตามกฎหมายอาญาข้อหาการแอบอ้างเป็นบุคคลอื่นและความผิดตามพรบ. คอม และอาจเข้าข่ายความผิดตามพรบการพนัน หลังเกิดเหตุได้ใช้ระบบทางเทคนิคเข้าไปตรวจสอบเว็บดังกล่าวพบว่าเพิ่งเปิดมาได้ไม่นาน และมีความเคลื่อนไหวในการเปิดเว็บพนันออนไลน์อย่างน้อย 3 เว็บไซต์

ผู้ใช้ tiktok ดังกล่าวคาดว่าเป็นผู้ร่วมขบวนการที่ใช้วิธีการสร้างข่าวและเรื่องเท็จขึ้นมาโดยใช้กระแสจากดาราและคนดังทำให้เกิดความเข้าใจผิดและสงสัยจนต้องเปิดเข้ามาดูในคลิปและลิงก์ดังกล่าวก่อนที่จะชักชวนให้เล่นพนันออนไลน์

จากการตรวจสอบในเบื้องต้นพบว่าเว็บพนันดังกล่าวมี server อยู่ในต่างประเทศ จึงได้ประสานให้กระทรวง des และหน่วยงานที่เกี่ยวข้องเข้ามาตรวจสอบเรื่องดังกล่าวและประสานส่งเรื่องให้ศาลปิดกั้นเว็บไซต์ดังกล่าว นอกจากนี้ยังได้มีการประสานไปยังผู้ใช้ tiktok ต้นเรื่องก็พบว่าได้มีการปิด account หนีไปแล้ว แต่ทางเราก็ยังสามารถตรวจสอบได้ จากนี้จะให้ฝ่ายเทคนิคตรวจสอบว่าผู้ลงทะเบียนเว็บดังกล่าวเป็นใครเพื่อดำเนินคดีตามกฎหมายต่อไป

นอกจากนี้ผู้สื่อข่าวยังได้สอบถามถึงกรณีของทนายตั้ม ว่าเคยถูกทนายตั้มเข้ามาเรียกรับเงินเพื่อใช้ในการช่วยเหลืออดีตสามีหรือไม่ สาวแพทตอบว่า “ทนายความที่ดูแลแพทคือทนายอาคม แล้วไม่ทราบมาก่อนว่าทนายอาคมเป็นเพื่อนกับทนายตั้ม ที่ผ่านมาทนายตั้มไม่เคยเข้ามาทางแพท แต่ไปเข้าหาทางพี่ เบนซ์ เอง ส่วนรูปแบบวิธีการจะเป็นอย่างไรก็เป็นไป ตามที่เบนซ์เคยให้ข่าวไปแล้ว”