---
layout: post
code: "ART2411180006FC5T3C"
origin_url: "https://www.khaosod.co.th/breaking-news/news_9509890"
image: "https://github.com/user-attachments/assets/ad39371d-d4c5-4930-b8d9-bcd27d497413"
title: "กรมอุตุฯ ประกาศฉบับ1 เตือน พายุไต้ฝุ่น \"หม่านหยี่\" เตรียมรับมือฝนตกหนัก"
description: "กรมอุตุฯ ประกาศฉบับที่ 1 เตือน พายุไต้ฝุ่น \"หม่านหยี่\" ภาคใต้เตรียมรับมือ 20-24 พ.ย.นี้ มรสุมกระหน่ำ ฝนถล่มเพิ่มขึ้น ตกหนักบางแห่ง น้ำท่วมฉับพลัน น้ำป่าหลาก"
category: "HOT_NEWS"
language: "th"
date: 2024-11-18T00:17:04.256Z
---

# กรมอุตุฯ ประกาศฉบับ1 เตือน พายุไต้ฝุ่น "หม่านหยี่" เตรียมรับมือฝนตกหนัก

[![กรมอุตุฯ ประกาศฉบับ1 เตือน พายุไต้ฝุ่น "หม่านหยี่" เตรียมรับมือฝนตกหนัก](https://www.khaosod.co.th/wpapp/uploads/2024/11/Meteorological-Department-12.jpg "กรมอุตุฯ ประกาศฉบับ1 เตือน พายุไต้ฝุ่น "หม่านหยี่" เตรียมรับมือฝนตกหนัก")](https://www.khaosod.co.th/wpapp/uploads/2024/11/Meteorological-Department-12.jpg)

**กรมอุตุฯ ประกาศฉบับที่ 1 เตือน พายุไต้ฝุ่น “หม่านหยี่” ภาคใต้เตรียมรับมือ 20-24 พ.ย.นี้ มรสุมกระหน่ำ ฝนถล่มเพิ่มขึ้น ตกหนักบางแห่ง น้ำท่วมฉับพลัน น้ำป่าหลาก**

วันที่ 18 พ.ย.2567 [กรมอุตุนิยมวิทยา](https://www.tmd.go.th/) ประกาศ เรื่อง พายุ “หม่านหยี่” ฉบับที่ 1 (291/2567) ระบุว่า เมื่อเวลา 04.00 น. ของวันนี้ (18 พ.ย. 2567) พายุไต้ฝุ่น “หม่านหยี่” บริเวณทะเลจีนใต้ตอนบน มีศูนย์กลางอยู่ที่ละติจูด 17.9 องศาเหนือ ลองจิจูด 118.9 องศาตะวันออก มีความเร็วลมสูงสุดใกล้ศูนย์กลางประมาณ 130 กิโลเมตรต่อชั่วโมง

พายุนี้กำลังเคลื่อนตัวทางทิศตะวันตกเฉียงเหนือ ด้วยความเร็วประมาณ 25 กิโลเมตรต่อชั่วโมง คาดว่าจะเคลื่อนเข้าใกล้เกาะไหหลำ ประเทศจีนในช่วงวันที่ 19-20 พ.ย. 2567 และจะอ่อนกำลังลงตามลำดับ โดยพายุนี้ไม่เคลื่อนเข้าสู่ประเทศไทย ขอให้ผู้ที่จะเดินทางไปบริเวณดังกล่าวตรวจสอบสภาพอากาศก่อนออกเดินทางในช่วงวันดังกล่าวไว้ด้วย

อนึ่ง ในช่วงวันที่ 20-24 พ.ย. 2567 มรสุมตะวันออกเฉียงเหนือที่พัดปกคลุมอ่าวไทย ภาคใต้ และทะเลอันดามันมีกำลังแรงขึ้น ลักษณะเช่นนี้ทำให้ภาคใต้มีฝนเพิ่มขึ้น และมีฝนตกหนักถึงหนักมากบางแห่ง

ขอให้ประชาชนในบริเวณดังกล่าวระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม

ส่วนคลื่นลมบริเวณอ่าวไทยและทะเลอันดามันจะมีกำลังแรงขึ้นโดยบริเวณอ่าวไทยมีคลื่นสูง 1-2 เมตร ทะเลอันดามันมีคลื่นสูงประมาณ 1 เมตร ห่างฝั่งคลื่นสูง 1-2 เมตร บริเวณที่มีฝนฟ้าคะนองคลื่นสูงมากกว่า 2 เมตร ขอให้ชาวเรือเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนองไว้ด้วย

จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง

ประกาศ ณ วันที่ 18 พฤศจิกายน พ.ศ. 2567 เวลา 05.00 น. ทั้งนี้ กรมอุตุนิยมวิทยาจะออกประกาศฉบับต่อไปใน วันที่ 18 พฤศจิกายน พ.ศ. 2567 เวลา 11.00 น.

กรมอุตุฯ ประกาศฉบับที่ 1 เตือน พายุไต้ฝุ่น “หม่านหยี่” ภาคใต้เตรียมรับมือ 20-24 พ.ย.นี้ มรสุมกระหน่ำ ฝนถล่มเพิ่มขึ้น ตกหนักบางแห่ง น้ำท่วมฉับพลัน น้ำป่าหลาก