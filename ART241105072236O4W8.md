---
layout: post
code: "ART241105072236O4W8"
origin_url: "https://www.khaosod.co.th/lifestyle/news_9489929"
image: "https://github.com/user-attachments/assets/9ff978e9-567b-438b-89ee-acf5f91d443c"
title: "หลาก&หลายรถยนต์ - เบนซ์จัดกิจกรรม‘Driving Events’ ให้สาวกประลองฝีมือบนสนามช้างเต็มรอบ"
description: "เรียกได้ว่าเป็นกิจกรรมการตลาดที่เหล่าสาวกค่ายดาวสามแฉกรอคอยกันมา  ทุกปี ด้วยเพราะ ‘Mercedes-Benz  Driving Events’ ไม่ใช่เป็นเพียงแค่การฝึกฝนให้ขับรถได้เก่ง"
category: "LIFESTYLE"
language: "th"
date: 2024-11-05T07:31:56.740Z
---

# หลาก&หลายรถยนต์ - เบนซ์จัดกิจกรรม‘Driving Events’ ให้สาวกประลองฝีมือบนสนามช้างเต็มรอบ

[![หลาก&หลายรถยนต์ - เบนซ์จัดกิจกรรม‘Driving Events’ ให้สาวกประลองฝีมือบนสนามช้างเต็มรอบ](https://www.khaosod.co.th/wpapp/uploads/2024/11/ปก-เรื่องใหญ่.jpg "หลาก&หลายรถยนต์ - เบนซ์จัดกิจกรรม‘Driving Events’ ให้สาวกประลองฝีมือบนสนามช้างเต็มรอบ")](https://www.khaosod.co.th/wpapp/uploads/2024/11/ปก-เรื่องใหญ่.jpg)

เรียกได้ว่าเป็นกิจกรรมการตลาดที่เหล่าสาวกค่ายดาวสามแฉกรอคอยกันมา ทุกปี ด้วยเพราะ **‘Mercedes-Benz Driving Events’** ไม่ใช่เป็นเพียงแค่การฝึกฝนให้ขับรถได้เก่งและปลอดภัยมากขึ้นเท่านั้น

**แต่ยังเพิ่มประสบการณ์การขับบนสนามช้าง อินเตอร์เนชั่นแนล เซอร์กิต แบบเต็มรอบ ให้ผู้ร่วมกิจกรรมได้สวมบทบาทเป็นนักแข่ง ควบรถเมอร์เซเดส-เบนซ์ตัวแรง ที่จัดกันมาแบบไม่มียั้ง ทั้งในตระกูล AMG ตัวท็อป ตัวแต่ง ไปจนถึงรถไฟฟ้า 100% ตระกูล EQ ที่เรียกความเร็วได้ไม่ต้องรอรอบ รวมกว่า 20 รุ่น แบบไม่มีกั๊ก มีแรงเท่าไหร่ใส่ได้เต็มพิกัด**

![หลาก&หลาย ](https://www.khaosod.co.th/wpapp/uploads/2024/11/B_Z62_4662.jpg)

_นำทีมโดย มาร์ติน ชเวงค์ ประธานเจ้าหน้าที่บริหารที่ยกระดับให้ปีนี้นอกจากลูกค้ากับสื่อมวลชนแล้ว ยังเปิดโอกาสให้ทีมงาน จากดีลเลอร์ได้มาร่วมเรียนรู้เพื่อนำไปบอกกล่าวกับลูกค้าถึงสมรรถนะที่แท้จริงของเมอร์เซเดส-เบนซ์ แต่ละรุ่นนั้นเป็นอย่างไร_

**ก่อนลงสนามเพื่อประลองฝีมือ ทุกคนต้องผ่านการอบรมรวม 4 สถานี เริ่มกันที่สถานีที่ 1 Motor Khana สถานีการทดสอบที่มีสิ่งกีดขวางมากมาย ซึ่งบังคับให้ผู้ขับขี่ต้องสร้างความสมดุลระหว่างความเร็ว และความปลอดภัยในการขับขี่**

โดยมีหัวใจสำคัญคือการควบคุมการทรงตัวของรถ การบังคับทิศทางของพวงมาลัย การกะระยะ และจังหวะเบรก รวมถึงการเติมคันเร่งในช่วงเวลาที่เหมาะสมเพื่อฝ่าฟันทุกสิ่งกีดขวางไปได้อย่างปลอดภัยในระยะเวลาที่สั้นที่สุด สำหรับรถยนต์ที่ใช้ในสถานีนี้ ได้แก่ **CLE 300 4MATIC Coupe AMG Dynamic, C 220 d AMG Line, C 350 e AMG Dynamic, CLS 220 d AMG Premium, E 220 d AMG Line** และ **E 350 e AMG Dynamic**

![หลาก&หลาย ](https://www.khaosod.co.th/wpapp/uploads/2024/11/MBDE2024_Drag-Race.jpg)

**ต่อกันที่สถานี Brake & Avoid ทดสอบระบบเบรกและระบบความปลอดภัยของตัวรถ รวมถึงการทดสอบปฏิกิริยาตอบสนองต่อสถานการณ์ที่ท้าทายต่อผู้ขับขี่ เพื่อทำให้ผู้ขับขี่คุ้นชินกับระยะเบรกของรถ และระบบความปลอดภัยที่เข้ามาช่วยเหลือผู้ขับขี่ในสถานการณ์ฉุกเฉินต่างๆ**

โดยแบ่งการทดสอบเป็น 2 ส่วน คือ การทดสอบเบรกทางตรง และการทดสอบเบรกแบบหักหลบสิ่งกีดขวาง ด้วยความเร็ว 80 และ 100 ก.ม./ช.ม. ตามลำดับ

![หลาก&หลาย](https://www.khaosod.co.th/wpapp/uploads/2024/11/เด่น.jpg)

_ซึ่งผู้ขับขี่จะต้องอาศัยทักษะการขับขี่ รวมถึงความเร็วในการตอบสนองต่อสัญญาณไฟที่ปรากฏอยู่บนเสาสถานีเพื่อเบรกฉุกเฉินพร้อมหักหลบไปยังทิศทางที่กำหนดไว้ สำหรับรถยนต์ที่ใช้ในสถานีนี้ ได้แก่ GLC 350 e 4MATIC AMG Dynamic, GLC 350 e 4MATIC Coupe AMG Dynamic, GLE 300 d 4MATIC AMG Dynamic, GLE 300 d 4MATIC AMG Line และ GLS 450 d 4MATIC AMG Dynamic_

![หลาก&หลาย](https://www.khaosod.co.th/wpapp/uploads/2024/11/MBDE2024_Photo-Session.jpg)

**สถานีที่ 3 Drag Race จำลองการแข่งทางตรงในระยะสั้น โดยนอกจากการเร่งความเร็วแบบเต็มสูบตั้งแต่จังหวะการออกตัวเพื่อทิ้งห่างคู่แข่งเมื่อใกล้ถึงจุดที่กำหนด ผู้ขับขี่จะต้องกะระยะเบรกให้รถหยุดนิ่งในตำแหน่งที่ถูกต้องเพื่อชนะการแข่งขันในแต่ละรอบ สำหรับรถยนต์ที่ใช้ในสถานีนี้ได้แก่ Mercedes-AMG CLE 53 4MATIC+ Coupe, Mercedes-AMG CLS 53 4MATIC+, Mercedes-AMG EQE 53 4MATIC+, Mercedes-AMG G 63, Mercedes-AMG GLA 35 4MATIC, Mercedes-AMG GLC 43 4MATIC Coupe, Mercedes-AMG GLE 53 HYBIRD 4MATIC+ และ Mercedes-AMG SL 43**

![หลาก&หลาย](https://www.khaosod.co.th/wpapp/uploads/2024/11/MBDE2024_LeadFollow.jpg)

และมาจบที่สถานี Cornering สถานีการทดสอบที่เน้นทักษะการเข้าโค้งและสร้างความคุ้นเคยกับเส้นทางคดเคี้ยวในช่วงครึ่งหลังของสนามช้างฯ ซึ่งมีรูปแบบของโค้งที่หลากหลายและให้ความรู้สึกท้าทายในรูปแบบที่ต่างกัน

โดยมีเป้าหมายในการขับขี่ผ่านโค้งต่างๆ อย่างรวดเร็วและปลอดภัยที่สุด ซึ่งผู้ฝึกสอนจะคอยแนะนำขั้นตอนทั้งหมดตั้งแต่จังหวะการเบรกก่อนเข้าโค้ง การลดรัศมีของโค้ง วิธีการมองจุดตัดยอดโค้ง จนไปถึงการหาทางออก และจังหวะการออกรถเมื่อพ้นโค้ง โดยทุกเทคนิคสามารถใช้ประโยชน์ได้ทั้งการขับขี่บนสนามแข่ง และการขับขี่บนถนนในชีวิตประจำวัน สำหรับรถยนต์ที่ใช้ในสถานีนี้ได้แก่ **EQE 300, EQS 500 4MATIC SUV AMG Dynamic, EQE 350 4MATIC SUV AMG Line, EQE 350 4MATIC SUV Electric Art และ EQS 500 4MATIC AMG Premium**

![หลาก&หลาย](https://www.khaosod.co.th/wpapp/uploads/2024/11/MBDE2024_Motor-Khana.jpg)

_เมื่อฝึกฝนครบทุกสถานีแล้วได้เวลาลงขับเต็มรอบสนาม เป็นการขับขี่แบบ Full Lap ในรอบ Lead & Follow และ Racetrack Experience ซึ่งจะมีผู้ฝึกสอนเป็นผู้ขับนำ และขับขี่ตาม Racing Line ที่ถูกต้อง โดยจะมีการแบ่งกลุ่มการขับขี่เป็นกลุ่มๆ ด้วยรถที่มีสมรรถนะใกล้เคียงกัน และในแต่ละรอบผู้ขับขี่จะได้สับเปลี่ยนกันขับยนตรกรรมหลากหลายรุ่น สัมผัสความแรงทุกรูปแบบในทุกพิกัดตัวถัง_

**ประสบการณ์จัดเต็มแบบนี้มีให้เฉพาะผู้ที่เป็นเจ้าของเมอร์เซเดส-เบนซ์ เท่านั้น**