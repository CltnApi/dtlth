---
layout: post
code: "ART2410310916L2CINI"
origin_url: "https://www.khaosod.co.th/https://www.khaosod.co.th/special-stories/news_9483140"
image: "https://github.com/user-attachments/assets/19a2fb58-17e3-45c5-b0de-084794f78d79"
title: "ผบ.ตร. ชี้คดี ดิไอคอน เป็นคดีอาญา ถอนแจ้งความไม่ได้ หลังทนายบอสพอลจะเอาผิดแม่ข่าย"
description: "ผบ.ตร. ชี้คดี ดิไอคอน เป็นคดีอาญา ถอนแจ้งความไม่ได้ หลังทนายบอสพอลจะเอาผิดแม่ข่าย ขอผู้เสียหายไม่ต้องกังวล ถ้ามั่นใจว่าถูกหลอก"
category: "SPECIAL_STORIES"
language: "th"
date: 2024-10-31T10:57:48.752Z
---

# ผบ.ตร. ชี้คดี ดิไอคอน เป็นคดีอาญา ถอนแจ้งความไม่ได้ หลังทนายบอสพอลจะเอาผิดแม่ข่าย

[![ผบ.ตร. ชี้คดี ดิไอคอน เป็นคดีอาญา ถอนแจ้งความไม่ได้ หลังทนายบอสพอลจะเอาผิดแม่ข่าย](https://www.khaosod.co.th/wpapp/uploads/2024/10/police-17.jpg "ผบ.ตร. ชี้คดี ดิไอคอน เป็นคดีอาญา ถอนแจ้งความไม่ได้ หลังทนายบอสพอลจะเอาผิดแม่ข่าย")](https://www.khaosod.co.th/wpapp/uploads/2024/10/police-17.jpg)

**ผบ.ตร. ชี้คดี ดิไอคอน เป็นคดีอาญา ถอนแจ้งความไม่ได้ หลังทนายบอสพอลจะเอาผิดแม่ข่าย ขอผู้เสียหายไม่ต้องกังวล ถ้ามั่นใจว่าถูกหลอก**
วันที่ 30 ต.ค.2567 ที่สำนักงานตำรวจแห่งชาติ (ตร.) **พล.ต.อ.กิตติ์รัฐ พันธุ์เพ็ชร์ ผู้บัญชาการตำรวจแห่งชาติ** (ผบ.ตร.) เปิดเผยความคืบหน้าคดีดิไอคอนกรุ๊ป ว่า ล่าสุดทางคณะกรรมการกลั่นกรอง กรมสอบสวนคดีพิเศษ (ดีเอสไอ) มีมติเอกฉันท์รับคดีหลอกลวงประชาชนลงทุนซื้อขายสินค้าออนไลน์กับบริษัท ดิไอคอน กรุ๊ป เป็นคดีพิเศษแล้ว
ทั้งนี้ หากมีการรับคดีดังกล่าวเป็นคดีพิเศษแล้ว และทางดีเอสไอเห็นว่าควรใช้เจ้าหน้าที่ตำรวจเข้าไปช่วยเหลือก็สามารถร้องขอมาที่ ตร.ได้ ทาง ตร.ยินดีส่งเจ้าหน้าที่ไปช่วยเหลือ รวมถึงตั้งศูนย์รับแจ้งความทั่วประเทศในการสอบปากคำผู้เสียหายต่อ
**พล.ต.อ.กิตติ์รัฐ** กล่าวต่อว่า ส่วนกรณีมีข่าวทนายความของผู้ต้องหาจะนำผู้เสียหายมาถอนแจ้งความกับตำรวจนั้น **คดีดังกล่าวไม่สามารถถอนแจ้งความได้ เนื่องจากบางข้อหาเป็นความผิดทางอาญาต้องดำเนินคดีต่อ** ส่วนจะเป็นเทคนิคการต่อสู้ทางคดีของกลุ่มทนายหรือไม่ ยืนยันว่ากระบวนการสอบสวนของตำรวจคือกระบวนการยุติธรรมชั้นต้น ที่ต้องรวบรวมพยานหลักฐานให้รอบคอบที่สุด ส่วนขั้นตอนต่อไปที่เป็นชั้นศาลซึ่งตนไม่ขอก้าวล่วง
**พล.ต.อ.กิตติ์รัฐ** กล่าวอีกว่า จากนี้ประชาชนที่จะเดินทางมาแจ้งความร้องทุกข์ในคดีนี้ หากมั่นใจว่าตัวเองได้รับความเสียหายจากการถูกหลอกลวงในลักษณะการฉ้อโกงจากการกู้ยืมเงินของท่าน ขอให้มาแจ้งความกับตำรวจได้อย่างไม่ต้องกังวล พนักงานสอบสวนมีหน้าที่รวบรวมพยานหลักฐานประกอบ
**พล.ต.อ.กิตติ์รัฐ** กล่าวต่อว่า ส่วนกรณีนายตำรวจยศ พ.ต.อ. มีลักษณะเป็นบอสขึ้นพูดบนเวทีดิไอคอน กรุ๊ป ที่ตนได้ออกคำสั่งให้ตรวจสอบข้อเท็จจริงและรายงานตั้งแต่ช่วงสัปดาห์ที่ผ่านมา ยอมรับว่าขณะนี้มีการตั้งกรรมการสอบสวนแล้ว แต่ตนยังไม่ได้รับผล ยอมรับว่ารู้สึกนานเกินไป จากนี้ต้องเร่งรัดเพื่อจะได้รายงานต่อประชาชนให้เร็วที่สุด