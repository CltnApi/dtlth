---
layout: post
code: "ART24111910219FCNNK"
origin_url: "https://www.khaosod.co.th/special-stories/news_9512163"
image: "https://github.com/user-attachments/assets/eb8b69a8-aaf8-4414-93cc-08b062a7edb9"
title: "หนุ่มกลุ้ม พ่อทิ้งแต่เด็ก แถมยังติดเหล้า เมาอาละวาด จู่ๆจะกลับมาเพราะไร้คนดูแล"
description: "หนุ่มกลุ้ม พ่อทิ้งตั้งแต่ 3 ขวบ แถมยังติดเหล้า ทำร้ายร่างกายครบสูตร จู่ ๆ จะกลับมาเพราะไม่มีใครดูแล ควรทำยังไงดี"
category: "SPECIAL_STORIES"
language: "th"
date: 2024-11-19T10:31:51.283Z
---

# หนุ่มกลุ้ม พ่อทิ้งแต่เด็ก แถมยังติดเหล้า เมาอาละวาด จู่ๆจะกลับมาเพราะไร้คนดูแล

[![หนุ่มกลุ้ม พ่อทิ้งแต่เด็ก แถมยังติดเหล้า เมาอาละวาด จู่ๆจะกลับมาเพราะไร้คนดูแล](https://www.khaosod.co.th/wpapp/uploads/2024/11/dad1119-1w.jpg "หนุ่มกลุ้ม พ่อทิ้งแต่เด็ก แถมยังติดเหล้า เมาอาละวาด จู่ๆจะกลับมาเพราะไร้คนดูแล")](https://www.khaosod.co.th/wpapp/uploads/2024/11/dad1119-1w.jpg)

**หนุ่มกลุ้ม พ่อทิ้งตั้งแต่ 3 ขวบ แถมยังติดเหล้า ทำร้ายร่างกายครบสูตร จู่ ๆ จะกลับมาเพราะไม่มีใครดูแล ควรทำยังไงดี**

เมื่อวันที่ 18 พฤศจิกายน ที่ผ่านมา หนุ่มคนหนึ่งได้ตั้งกระทู้เล่าถึงปัญหาครอบครัว เมื่อพ่อที่ทิ้งไปตั้งแต่ยังเด็กกลับมาขอให้เขาช่วยดูแล ทั้งที่ไม่เคยมีบทบาทในชีวิตของเขาเลย

เจ้าของกระทู้เผยว่า **พ่อมีพฤติกรรมติดเหล้า สูบกัญชา เล่นการพนัน มีภรรยาน้อยและทำร้ายร่างกายแม่** พวกท่านจึงแยกทางกันตั้งแต่เขาอายุ 3 ขวบ แม่ต้องเป็นหัวหน้าครอบครัว ดูแลยาย พี่สาวและเขาเพียงลำพัง ซึ่งพ่อไม่เคยส่งเสียเลย

ต่อมาพ่อแต่งงานจดทะเบียนสมรสใหม่ แต่ยังมีพฤติกรรมเดิมคือ ติดเหล้าเมาอาละวาดด่าทอ นอกจากนี้พ่อยังป่วยเบาหวานต้องตัดนิ้วเท้าไม่สามารถทำงานได้ เมื่อภรรยาใหม่ของพ่อป่วย ทำให้พ่อไม่สามารถดูแลได้เต็มที่ ฝั่งภรรยาใหม่จึงเรียกลูกชายมาช่วยดูแล ปัญหาเริ่มเกิดขึ้นเพราะพ่อเมาอาละวาด ทำให้ลูกชายเริ่มทนไม่ไหว อยากให้ทางฝั่งเขาช่วยรับพ่อไปดูแล

[![](https://www.khaosod.co.th/wpapp/uploads/2024/11/dad1119-1.jpg)](https://www.khaosod.co.th/wpapp/uploads/2024/11/dad1119-1.jpg)

ทั้งนี้ เขามองว่าพ่อแม่แยกทางกันเกือบ 30 ปี ไม่ได้ผูกพันใด ๆ เขากลัวพ่อเมาแล้วทำร้ายแม่จึงเสนอให้พ่ออยู่กับภรรยาใหม่ แล้วเขาจะช่วยออกค่าใช้จ่ายรายเดือน อย่างไรก็ตาม พ่อไม่เลิกพฤติกรรมเดิม ทำให้ฝั่งภรรยาใหม่ทนไม่ไหว ส่งพ่อมาอยู่กับญาติพี่น้องและจะให้ทางฝั่งเขาส่งค่าใช้จ่ายให้

เขามองว่าสิ่งที่พ่อทำกับครอบครัวยากเกินจะให้อภัย ถึงขั้นที่เคยคิดว่า “ต้องมีคนใดคนหนึ่งจากไปถึงจะอโหสิกรรมให้” แม้แม่จะบอกว่าไม่อยากให้โกรธพ่อแต่เขาก็ทำไม่ได้สักที และสิ่งที่เขากังวลคือ พฤติกรรมของพ่อจะทำให้อยู่กับใครไม่ได้ ไม่ว่าจะเป็นบ้านญาติ สถานสงเคราะห์ หรือบ้านพักคนชราควรทำอย่างไรดี

[![](https://www.khaosod.co.th/wpapp/uploads/2024/11/dad1119-2.jpg)](https://www.khaosod.co.th/wpapp/uploads/2024/11/dad1119-2.jpg)

สำหรับชาวเน็ตส่วนใหญ่แนะนำว่า “จุนเจือตามกำลังที่มี” สิ่งที่เจ้าของกระทู้ทำคือเพียงพอแล้ว เพราะพ่อได้แต่งงานมีภรรยาใหม่ หน้าที่ดูแลก็ควรเป็นความรับผิดชอบโดยตรงของทางฝั่งภรรยาใหม่ ดังนั้นไม่ต้องแบกรับอะไรไว้มาก เจ้าของกระทู้ทำดีที่สุดแล้ว

[![](https://www.khaosod.co.th/wpapp/uploads/2024/11/dad1119-3.jpg)](https://www.khaosod.co.th/wpapp/uploads/2024/11/dad1119-3.jpg)