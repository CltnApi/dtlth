---
layout: post
code: "ART2411060927073QO3"
origin_url: "https://www.khaosod.co.th/special-stories/news_9493239"
image: "https://github.com/user-attachments/assets/5b6a0550-54a6-45d9-a00c-4a21c4fe321f"
title: "สาวสุดช็อก คนร้ายตามเข้าบ้าน พยายามงัดหน้าต่าง หมาช่วยชีวิตไว้ กลัวจนร้องไห้"
description: "สาวเตือนภัย เหตุการณ์สุดช็อก คนร้ายตามเข้าบ้าน พยายามงั..."
category: "SPECIAL_STORIES"
language: "th"
date: 2024-11-06T09:32:04.507Z
---

# สาวสุดช็อก คนร้ายตามเข้าบ้าน พยายามงัดหน้าต่าง หมาช่วยชีวิตไว้ กลัวจนร้องไห้

[![สาวสุดช็อก คนร้ายตามเข้าบ้าน พยายามงัดหน้าต่าง หมาช่วยชีวิตไว้ กลัวจนร้องไห้](https://www.khaosod.co.th/wpapp/uploads/2024/11/jabjone.jpg "สาวสุดช็อก คนร้ายตามเข้าบ้าน พยายามงัดหน้าต่าง หมาช่วยชีวิตไว้ กลัวจนร้องไห้")](https://www.khaosod.co.th/wpapp/uploads/2024/11/jabjone.jpg)

**สาวเตือนภัย เหตุการณ์สุดช็อก คนร้ายตามเข้าบ้าน พยายามงัดหน้าต่าง หมาช่วยชีวิตไว้ไม่งั้นถึงตัว กลัวจนร้องไห้ ตำรวจมาถึงใน 8 นาที**

วันที่ 6 พ.ย.67 สมาชิก **[TikTok @pammy\_parudee](https://www.tiktok.com/@pammy_parudee/video/7433130566670667025?lang=th-TH)** โพสต์คลิปเตือนภัย หลังมีชายคนร้ายตามเข้ามาถึงในบ้าน ทำให้เธอหวาดกลัวจนตัวสั่น และร้องไห้ โดยระบุว่า **“ผู้ชายตามเข้ามาบ้าน จำจนตาย กลัวจนสั่นไปหมด ต่อไปจะไม่มองโลกในแง่ดีอีกแล้ว กลัวมากกลัวจนสั่นไปหมด ยังดีที่มีสติ ลงไว้เตือนตัวเอง”**

โดยในคลิป เป็นเหตุการณ์ช่วงที่เจ้าหน้าที่ตำรวจเข้ามาจับกุมชายคนดังกล่าวในบ้านของผู้โพสต์ ซึ่งเธอได้แต่ยืนร้องไห้ด้วยความกลัว โดยมีสุนัขพันธุ์โกลเด้น รีทรีฟเวอร์ ที่เลี้ยงไว้ พยายามจะเดินเข้าหาจุดที่ตำรวจจับคนร้าย ก่อนที่เจ้าหน้าที่ตำรวจจะนำตัวชายคนดังกล่าวไปโรงพัก

หลังโพสต์ดังกล่าวเผยแพร่ไป ก็มีคนเข้ามาแสดงความคิดเห็นจำนวนมาก รวมทั้งยังแสดงความเป็นห่วง เพราะเหตุการณ์นี้ถือเป็นเรื่องที่อันตรายมาก

_**ซึ่งเธอยังได้มาคอมเมนต์ถึงสุนัขที่เลี้ยงไว้ว่าได้ช่วยเธอเอาไว้ด้วย เนื่องจากช่วงที่คนร้ายเข้ามารั้วบ้าน สุนัขตัวนี้ก็วิ่งไปดักไว้ จนคนร้ายไม่กล้าเข้ามา ทำให้เธอเข้าบ้านและล็อกประตูได้ทัน**_ นอกจากนี้คนร้ายยังเดินรอบบ้าน พยายามงัดประตูหน้าต่าง โชคดีที่ติดเหล็กดัดไว้

นอกจากนี้เธอยังเล่าอีกว่า คนร้ายคนนี้ขี่รถจยย.ตามเธอมาตั้งแต่งานขึ้นบ้านใหม่ แล้วอ้างว่ามาหาแฟน อ้างว่าเข้าผิดบ้านพูดจาวกวน และเธอยังบอกอีกว่า หลังคนร้ายเข้ามาบ้าน ก็รีบโทรหาตำรวจในเวลา 23.02 น. ต่อมาเวลา 23.10 น. ตำรวจสายตรวจก็รีบมาถึงบ้านและจับตัวคนร้ายไปทันที



