---
layout: post
code: "ART2411111111DMBXBW"
origin_url: "https://www.khaosod.co.th/sports/news_9500657"
image: "https://github.com/user-attachments/assets/add54357-7f1d-4ae0-acf0-903178a7bfaf"
title: "โค้ชอ้น กลับลำคัมแบ๊กคุม การท่าเรือ ต่อ - รอประเมินผลงานหลังจบเลกแรก"
description: "รังสรรค์ วิวัฒน์ชัยโชค อดีตหัวหน้าผู้ฝึกสอน การท่าเรือ เอฟซี ขอกลับมาคุมทีมอีกครั้ง หลังมีการเข้ามาพูดคุยกับสโมสรฯ ก่อนที่ผู้บริหารให้โอกาส เบื้องต้นจนจบ"
category: "SPORTS"
language: "th"
date: 2024-11-11T11:16:34.482Z
---

# โค้ชอ้น กลับลำคัมแบ๊กคุม การท่าเรือ ต่อ - รอประเมินผลงานหลังจบเลกแรก

[![โค้ชอ้น กลับลำคัมแบ๊กคุม การท่าเรือ ต่อ - รอประเมินผลงานหลังจบเลกแรก](https://www.khaosod.co.th/wpapp/uploads/2024/11/port-2.jpg "โค้ชอ้น กลับลำคัมแบ๊กคุม การท่าเรือ ต่อ - รอประเมินผลงานหลังจบเลกแรก")](https://www.khaosod.co.th/wpapp/uploads/2024/11/port-2.jpg)

**รังสรรค์ วิวัฒน์ชัยโชค อดีตหัวหน้าผู้ฝึกสอน การท่าเรือ เอฟซี ขอกลับมาคุมทีมอีกครั้ง หลังมีการเข้ามาพูดคุยกับสโมสรฯ ก่อนที่ผู้บริหารให้โอกาส เบื้องต้นจนจบการแข่งขันในช่วงเลกแรก เดือนธันวาคม 2567 และ จะมีการประเมินผลงานร่วมกันอีกครั้ง**

“โค้ชอ้น” กล่าวถึงสาเหตุที่ตัดสินใจลาออกว่า ด้วยการทำงานที่ตั้งเป้าหมายไว้สูงสุดตั้งแต่ต้นฤดูกาล เมื่อไม่สามารถทำผลงานได้ตามที่ตั้งใจ ผนวกกับความกดดัน ความมุ่งมั่น และ ตั้งใจมากของตนเอง จึงตัดสินใจไปอย่างรวดเร็ว ก่อนขอโอกาส เพื่อกลับเข้ามาแก้ไขสถานการณ์ และ รับผิดชอบกับภารกิจสำคัญที่เหลืออยู่ของทีม จนจบเลกแรก และ หากผลงานเป็นที่น่าพอใจของผู้บริหาร ก็พร้อมทำหน้าที่ให้ดีที่สุดต่อไป จนกระทั่งจบฤดูกาล 2024/25

สำหรับ การท่าเรือ เอฟซี มีโปรแกรมสำคัญติดต่อกันหลังจากนี้ ทั้งในฟุตบอลถ้วย , ฟุตบอลไทยลีก และ โดยเฉพาะกับ ฟุตบอล เอเอฟซี แชมเปี้ยนส์ลีก 2 ที่จำเป็นต้องมีหัวหน้าผู้ฝึกสอนระดับโปร ไลเซนส์ ทำหน้าที่ตามกฎระเบียบการแข่งขันของ เอเอฟซี

โดย “โค้ชอ้น” จะกลับมาประเดิมคุมทีม เปิดบ้านพบกับ บีจี ปทุมฯ ในศึกช้าง เอฟเอ คัพ รอบ 64 ทีมสุดท้าย วันที่ 20 พฤศจิกายนนี้ ทันที ต่อด้วย บุกเยือน อุทัยธานี เอฟซี ในศึกไทยลีก วันที่ 23 พฤศจิกายน , เปิดบ้านพบกับ เปอร์ซิบ บันดุง ในศึก ACL2 วันที่ 28 พฤศจิกายน , เปิดบ้านพบกับ หนองบัว พิชญ ในศึกไทยลีก วันที่ 1 ธันวาคม และ บุกเยือน ไลออน ซิตี้ เซเลอร์ส ในศึก ACL2 วันที่ 5 ธันวาคม 2567

สำหรับ รังสรรค์ วิวัฒน์ชัยโชค มีสถิติคุม การท่าเรือ เอฟซี ไปแล้ว 39 นัดรวมทุกรายการ ชนะ 21 เสมอ 12 และ แพ้ 6 นัด