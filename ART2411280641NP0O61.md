---
layout: post
code: "ART2411280641NP0O61"
origin_url: "https://www.khaosod.co.th/entertainment/news_9525059"
image: "https://github.com/user-attachments/assets/8eeca199-04a9-4c2e-8418-5c5f9f583594"
title: "ไมค์ พิรัชต์ แจงโพสต์เดือด โดนบูลลี่มาปีกว่า ดาราไม่ใช่ขยะสังคม ด่ามาด่ากลับ"
description: "ทำไมต้องทน! ไมค์ พิรัชต์ ชี้แจงหลังโพสต์เดือด โดนบูลลี่มาปีกว่า ดาราไม่ใช่ขยะสังคม จะโยนอะไรใส่ก็ได้ ลั่น ขอลุกขึ้นสู้ ด่ามาด่ากลับ"
category: "ENTERTAINMENT"
language: "th"
date: 2024-11-28T06:56:01.474Z
---

# ไมค์ พิรัชต์ แจงโพสต์เดือด โดนบูลลี่มาปีกว่า ดาราไม่ใช่ขยะสังคม ด่ามาด่ากลับ

[![ไมค์ พิรัชต์ แจงโพสต์เดือด โดนบูลลี่มาปีกว่า ดาราไม่ใช่ขยะสังคม ด่ามาด่ากลับ](https://www.khaosod.co.th/wpapp/uploads/2024/11/mike_281167-1.jpg "ไมค์ พิรัชต์ แจงโพสต์เดือด โดนบูลลี่มาปีกว่า ดาราไม่ใช่ขยะสังคม ด่ามาด่ากลับ")](https://www.khaosod.co.th/wpapp/uploads/2024/11/mike_281167-1.jpg)

**ทำไมต้องทน! ไมค์ พิรัชต์ ชี้แจงหลังโพสต์เดือด โดนบูลลี่มาปีกว่า ดาราไม่ใช่ขยะสังคม จะโยนอะไรใส่ก็ได้ ลั่น ขอลุกขึ้นสู้ ด่ามาด่ากลับ**

จากกรณีที่ศิลปินชื่อดัง **ไมค์ พิรัชต์** ได้ลุกขึ้นมาโพสต์เดือดบนทวิตเตอร์ (เอ็กซ์) ด้วยประโยคสุดแซ่บว่า “ดูดีจังเลยนะ สร้างภาพเก่งสุดแล้วทำคนอื่นโดนด่า เหยียบคนอื่นให้ตัวเองสูงขึ้นแต่ก็สูงได้แค่นั้นแหละ รู้ดีอยู่แล้วว่าอะไรเป็นอะไร จะตั้งใจหรือคึกนึกสนุกโดยไม่ใช้สมองคิดก็ให้มันพอดีนะ”

![ไมค์ พิรัชต์ แจงโพสต์เดือด โดนบูลลี่มาปีกว่า ดาราไม่ใช่ขยะสังคม ด่ามาด่ากลับ](https://www.khaosod.co.th/wpapp/uploads/2024/11/mike_281167-6.jpg)

งานนี้ทำเอาหลายคนสงสัยว่าเกิดอะไรขึ้น พร้อมโยงกันไปต่างๆ นานา

ล่าสุด ไมค์ มาร่วมงานกาล่าดินเนอร์สุดยิ่งใหญ่ ในงาน **“A NIGHT OF STELLA HORNERS – AESLA AWARDS 2024”** ณ โรงแรม Capella Bangkok Hotel ก็ได้เปิดใจถึงเรื่องนี้ พร้อมเล่าโมเมนต์ที่ได้เป็นแขกรับเชิญในงานแฟนมีตของน้องหมีเนยให้ฟังว่า

**ไปขึ้นคอนเสิร์ตกับน้องหมีเนยเป็นไงบ้าง?**  
“ชอบน้องหมีเนยมากเลย ผมรักน้องหมีเนย”

ADVERTISEMENT

**ไปโดนตกที่งานใช่ไหม?**  
“จริงๆ ผมจะชอบไปเดินที่แถวๆ เอ็มสเฟียร์ อยู่แล้วก็จะเห็นบ้าง แต่ผมก็จะใส่หน้ากากใส่หมวกด้วย แล้วก็จะเห็นว่าคนเยอะจังเลยทำอะไรกัน แล้วก็เห็นว่าน้องเต้นหรือน้องทำอะไร ก็โอ้ น่ารักดี พอได้ไปสบตากับน้อง”

**คุยกันภาษาอะไร?**  
“เกาหลีครับ (ยิ้ม)”

![ไมค์ พิรัชต์ แจงโพสต์เดือด โดนบูลลี่มาปีกว่า ดาราไม่ใช่ขยะสังคม ด่ามาด่ากลับ](https://www.khaosod.co.th/wpapp/uploads/2024/11/mike_281167-4.jpg)

**สื่อสารยังไง?**  
“ก็จะมีภาษามือด้วยแล้วก็พูดเป็นเสียงด้วย  
ซึ่งก็เข้าใจในสิ่งที่น้องสื่อสาร คือน้องเขาก็ใช้ภาษามือ เราก็จะมีขอบคุณนะ แล้วก็ตกใจนิดนึงตอนแรกกะว่าจะแซวขำๆ พูดเป็นภาษาเกาหลีใส่น้องเขา แต่เขาตอบกลับได้ ผมก็เลย เอ้า น้องเขาเข้าใจภาษาเกาหลี”

**พูดว่าอะไร?**  
“หิวไหม แล้วก็ชวนไปกินข้าวกัน แล้วน้องเขาก็ทำมือสัญญา ถ้าสมมุติเห็นผมไปกินข้าวกับน้องเนยไม่ต้องตกใจนะครับเราเป็นเพื่อนกันจริงๆ ครับ (ยิ้ม)”

**สิ่งที่เราโพสต์มันคืออะไรหลายคนตกใจ เพราะเราไม่เคยทำ?**  
“วันนั้นพิมพ์-โพสต์อย่างเร่งรีบ วันนั้นกำลังจะขึ้นไปรันทรูแล้ว ด้วยความที่เห็นข้อความต่างๆ อารมณ์ตอนนั้นมันมาก็เลยพิมพ์ไป เรายังไม่ได้อ่านให้ครบถี่ถ้วนด้วยซ้ำ แต่ว่าเรื่องพวกนี้เราก็เคลียร์ไปแล้ว และมันเป็นเรื่องเก่าไม่อยากเอามาเล่าใหม่”

**แล้วตอนนั้นมันเสียความรู้สึกยังไง เราถึงต้องระบายมันออกมา?**  
“จริงๆ มันหลายเรื่อง แล้วเราก็โดนมานานแล้ว เรียกว่าเป็นหลักปีดีกว่า แล้วเราก็เมินมาตลอด โดนบูลลี่เราก็ปล่อยไป จนวันหนึ่งเรารู้สึกว่าดาราก็ไม่ใช่ขยะของสังคมที่ทุกคนจะโยนอะไรใส่เราก็ได้ จะเอามีดมาทิ่มใส่เราก็ได้ จะทำอะไรก็ได้ เราก็มีสิทธิของเราที่เราจะต้องตอบโต้หรือสู้กลับ ดาราหลายๆ คนก็ออกมาสู้เพื่อสิทธิของตัวเองเหมือนกัน ใช่อยู่ที่เราเป็นคนของประชาชน แต่เราไม่ใช่ขยะของประชาชน เราคือคนของประชาชนที่เราเอนเตอร์เทนพวกคุณ เราไม่ได้เป็นคนที่มานั่งให้พวกคุณมาด่าทอ หรือต่อว่า หรือมาบูลลี่ ขนาดคนปกติธรรมดาโดนบูลลี่เขายังมีคนออกมาปกป้องเลย อันนี้เราโดนบูลลี่เราก็ต้องเอามาสู้ของเราเหมือนกัน”

![ไมค์ พิรัชต์ แจงโพสต์เดือด โดนบูลลี่มาปีกว่า ดาราไม่ใช่ขยะสังคม ด่ามาด่ากลับ](https://www.khaosod.co.th/wpapp/uploads/2024/11/mike_281167-7.jpg)

**อย่างคอมเมนต์หรือข้อความไหนที่อ่านแล้วรู้สึกว่ามันรุกล้ำความเป็นส่วนตัว?**  
“จริงๆ เยอะ แต่ไม่อยากพูด เพราะเรื่องมันก็จบไปแล้ว ตอนนี้ก็คือตัดสินใจไปแล้ว เพื่อนๆ ผมก็บอกว่าไม่ต้องไปสนใจหรอกคำพูดของคนพวกนี้ ชีวิตเขามันไม่มีอะไรดี เขาก็เลยอยากดึงเราไปอยู่กับเขา เราก็อย่าไปอยู่กับเขาตรงนั้น เราอยู่ในที่ของเราดีแล้ว”

**เราจะมีการฟ้องให้เห็นเป็นตัวอย่างไหม?**  
“เสียเวลา ไม่ฟ้องหรอกครับ หรือว่าฟ้องดี”

**มีคนแนะนำไหม?**  
“ก็มีคนบอกว่าฟ้องเลย แต่ผมก็แค่ทุกวันนี้งานก็ยุ่งจะตายอยู่แล้ว ไปฟ้องก็ต้องจ้างทนายอีก วุ่นวายอีก ก็ต้องเสียเงินอีก ก็เลยช่างมันเถอะ”

**อย่างพอประโยคนี้มันขึ้นมาทุกคนก็โยงไปเรื่องของอังอัง?**  
“เอาจริงๆ ผมไม่รู้ว่าไปโยงได้ไง คือทุกวันนี้บางเรื่องไม่เกี่ยวกับผมเลย หรือบางเรื่องไม่เกี่ยวกับคนนี้ก็ไปโยงได้ คือผมคิดว่าการเสพสื่อในอินเตอร์เน็ต หรืออะไรต่างๆ นานา เสพอย่างมีสติแล้วก็อย่าอินจนเกินไป เพราะเราไม่รู้เลยว่าเบื้องลึกเบื้องหลังไม่ว่าจะเป็นคู่จิ้นนั้น คู่จิ้นนี้ คู่จิ้นนู้น เบื้องลึกเบื้องหลังเขาเป็นยังไง มโนได้แต่อยู่ในพื้นที่ของตัวเองพอ อย่าไปรุกล้ำพื้นที่ของคนอื่นเขา”

![ไมค์ พิรัชต์ แจงโพสต์เดือด โดนบูลลี่มาปีกว่า ดาราไม่ใช่ขยะสังคม ด่ามาด่ากลับ](https://www.khaosod.co.th/wpapp/uploads/2024/11/mike_281167-5.jpg)

**พอไปโยงถึงอันนั้นเสร็จมันก็ไปโยงถึง? แน็ก-กามิน ตอนนั้นมีข่าวพอดี?**  
“ไม่เกี่ยวเลย เอาจริงๆ แล้วผมก็ไม่ได้ดูข่าวของพวกเขาด้วย ผมไม่รู้ข่าวสารของชาวบ้านคนอื่นเลย ผมรู้แต่ของตัวเอง แค่เช็ก **#ไมค์พิรัชต์** ผมก็ดูถึงเช้าแล้ว (ยิ้ม)”

**ไมค์กับอังอังคือยังไงกัน ที่เราไลฟ์คู่กันในติ๊กต็อก?**  
“มันก็คือไลฟ์ไงครับ ไลฟ์กันเฉยๆ”

**แล้วคนก็จะไปโยงกัน แล้วก็มีจินรถแห่ และฮาน่าเข้ามาอีก?**  
“เดี๋ยวผมไปไลฟ์กับคนนู้น ก็จับผมไปจิ้นกับคนนู้น เดี๋ยวก็มีคนนู้น คนนี้ คนนั้นเพิ่มมาเรื่อยๆ ผมก็เลยพักไลฟ์ประมาณ 1 อาทิตย์แล้ว (เหมือนดีท็อกซ์) ใช่ ผมก็ดีท็อกซ์ตัวเองไปเลย เดี๋ยวค่อยกลับมาใหม่ คืนนี้แหละ เดี๋ยวกลับมาไลฟ์”

**ที่หายไปไม่ไลฟ์ มันโอเคขึ้นกับชีวิตเราไหม?**  
“พอไม่ไลฟ์ก็ดีครับผมก็บินไปจีนมา ไปคุยงานนู้นนี่นั่นต่างๆ นานา จริงๆ ก็แอบเป็นผลดีเหมือนกันนะ แต่ตอนนี้ผมยังไม่บอกว่าผมมีโปรเจกต์อะไร เพราะมันยังไม่เกิด ถ้ามันยังไม่เกิดก็อย่าเพิ่งบอกดีกว่าแต่มันเป็นผลดี เพราะว่าเกิดเรื่องไม่ดี 1 เรื่อง ทำให้เราบินไปต่างประเทศทำให้มีโอกาสใหม่ๆ เกิดขึ้น มันก็ดีกับตัวเรา ซึ่งผมคิดว่ามันก็เป็นเรื่องดีๆ ที่เกิดขึ้นในเรื่องไม่ดีหรืออะไรก็แล้วแต่ ซึ่งตอนนี้ก็พร้อมที่จะกลับมาไลฟ์อีกครั้งหนึ่ง แต่อาจจะแล้วแต่ฟิลแล้วกัน เอาความสะดวกสบายใจของตัวเองดีที่สุด”

**แต่ตอนนี้สบายใจแล้วที่ไม่ได้เสพ คอมเมนต์ที่ผ่านมา?**  
“ก็ไม่ได้เสพคอมเมนต์แล้วครับ แค่ด่ากลับนิดหน่อย (หัวเราะ)”

**ไมค์จะสู้แล้ว?**  
“ก็ถ้าอันไหนดูแล้วรู้สึกว่าอารมณ์อยากจะด่า ก็จัดมาสิ ทำไมเราเป็นดาราแล้วต้องอยู่เฉยๆ แล้วคนมาบอกว่าคุณมาด่าแฟนคลับแบบนี้คุณไม่เป็นมืออาชีพ แต่การที่ด่ากลับมันคือเราไม่เป็นมืออาชีพเหรอ? ก็ไม่ใช่ เดี๋ยวนี้การเป็นมืออาชีพ คือการที่เราต้องยืนรอรับคำบูลลี่ของคุณเหรอ? มันก็ไม่ใช่ ผมก็เลยคิดว่าด่ามาด่ากลับไม่โกง เราคนไทย บางคนที่มาว่าเราก็ไม่ใช่แฟนคลับเราอยู่แล้ว มันก็เหมือนคนในอินเตอร์เน็ตทั่วไป”

**ไมค์จะไม่เป็นเหยื่อของใครอีกต่อไป?**  
“ไม่เป็นเหยื่อครับผม เป็นผู้ล่าตอนนี้”