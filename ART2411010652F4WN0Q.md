---
layout: post
code: "ART2411010652F4WN0Q"
origin_url: "https://www.khaosod.co.th/special-stories/news_9485029"
image: "https://github.com/user-attachments/assets/35daf745-d095-4365-9b93-f8597872b098"
title: "บิ๊กก้อง จัดตั้งคณะทำงานคดี ทนายดัง 71ล้าน ยืนยันหากพบความผิด ดำเนินคดีเต็มที่"
description: "บิ๊กก้อง จัดตั้งคณะทำงานคดี ทนายดัง 71ล้าน ยืนยันว่าหาก..."
category: "SPECIAL_STORIES"
language: "th"
date: 2024-11-01T13:45:02.306Z
---

# บิ๊กก้อง จัดตั้งคณะทำงานคดี ทนายดัง 71ล้าน ยืนยันหากพบความผิด ดำเนินคดีเต็มที่

[![บิ๊กก้อง จัดตั้งคณะทำงานคดี ทนายดัง 71ล้าน ยืนยันหากพบความผิด ดำเนินคดีเต็มที่](https://www.khaosod.co.th/wpapp/uploads/2024/10/lawyer-2.jpg "บิ๊กก้อง จัดตั้งคณะทำงานคดี ทนายดัง 71ล้าน ยืนยันหากพบความผิด ดำเนินคดีเต็มที่")](https://www.khaosod.co.th/wpapp/uploads/2024/10/lawyer-2.jpg)

_**บิ๊กก้อง จัดตั้งคณะทำงานคดี ทนายดัง 71ล้าน ยืนยันว่าหากพบความผิดจะดำเนินคดีอย่างเต็มที่แน่นอน**_

วันที่ 31 ต.ค. 2567 ที่กองบัญชาการตำรวจสอบสวนกลาง (บช.ก.) พล.ต.ท.จิรภพ ภูริเดช ผบช.ก. พร้อมพล.ต.ต.มนตรี เทศขัน ผบก.ป. เปิดเผยถึงความคืบหน้าการสอบปากคำ น.ส.จตุพร หรือ เจ๊อ้อย ที่เเจ้งความเอาผิด นายษิทรา เบี้ยบังเกิด หรือทนายตั้ม ในข้อหาฉ้อโกง ปมถูกหลอกลวงเงินไปลงทุนธุรกิจหวยออนไลน์ สูญเงินไปกว่า 71 ล้านบาท

**พล.ต.ต.มนตรี กล่าวว่า** คดีดังกล่าวเจ๊อ้อย ได้แจ้งความร้องทุกข์ไว้ เกี่ยวกับการถูกหลอกลงทุนธุรกิจหวยออนไลน์ สูญเงินมูลค่า 71 ล้านบาท ซึ่งขณะนี้ก็ยังทำการสอบปากคำเจ๊อ้อยอยู่ แต่ในส่วนอื่นๆที่เกี่ยวข้องอยู่ในระหว่างการสืบสวนสอบสวนเพิ่มเติม

สำหรับกระแสข่าวเรื่องเงิน 39 ล้านบาท ที่มีการกล่าวอ้างว่าทนายตั้มหลอกให้เจ๊อ้อยโอนเงินไปใช้หนี้ให้คนใกล้ชิดนั้น ก็ยังอยู่ในขั้นตอนของการสอบสวน

ซึ่งในวันนี้เป็นการสอบสวนภาพรวมทั้งหมด เริ่มต้นตั้งแต่ความเป็นมาของการรู้จักกันและความสัมพันธ์ระหว่างเจ๊อ้อยกับทนายตั้มรวมไปถึงพฤติการณ์ทั้งหมด เพื่อพิจารณาว่าจะมีมูลความผิดในฐานใดบ้าง เบื้องต้นเจ๊อ้อยมาร้องทุกข์ด้วยข้อหาฉ้อโกง

**ด้าน พล.ต.ท.จิรภพ กล่าวว่า** ตนได้มอบหมายแต่งตั้งคณะทำงานโดยมี พล.ต.ต.สุวัฒน์ แสงนุ่ม รองผบช.ก. เป็นหัวหน้าคณะทำงาน ขณะนี้เป็นการรับเรื่องมา และอยู่ระหว่างการรวบรวมข้อมูล แต่หากพบว่ามีความเกี่ยวข้องกับหน่วยงานใดก็ตาม ก็จะเชิญมาร่วมพิจารณาด้วยกัน

โดยตนมองว่าทนายตั้มก็เป็นประชาชนคนหนึ่งซึ่งอยู่ภายใต้กฎหมายเดียวกัน ตำรวจทำทุกอย่างเท่าเทียมกันเหมือนกับคดีอื่น ๆ และทำไปตามข้อเท็จจริงและข้อกฎหมาย ยืนยันว่าจะให้ความเป็นธรรมกับทุกฝ่าย

สำหรับจะมีการเรียกทนายตั้มมาให้ปากคำเร็ว ๆ นี้หรือไม่ พล.ต.ท.จิรภพ ระบุว่า ตอนนี้ยังเป็นการรับข้อมูลจากทางผู้กล่าวหาอยู่ และจะรวบรวมข้อมูลตรงนี้ก่อน เมื่อถึงเวลาที่เหมาะสมก็จะเชิญผู้ถูกกล่าวหามาให้การ

สำหรับหมายเรียกหรือหมายจับก็อยู่ในระหว่างการพิจารณา ต้องดูข้อเท็จจริงว่าจะไปถึงขั้นตอนใด ทั้งนี้ยืนยันว่าหากพบความผิดจะดำเนินคดีอย่างเต็มที่แน่นอน