---
layout: post
code: "ART24111100476YKUAM"
origin_url: "https://www.khaosod.co.th/breaking-news/news_9499466"
image: "https://github.com/user-attachments/assets/650afa98-6cd4-4ec8-b7da-10815d1101a6"
title: "เปิดข้อกฎหมาย ทนายตั้ม โดนข้อหา หาดูยาก เผยเป็นการผสมสานของกม."
description: "อัยการ เปิดข้อกฎหมาย ทนายตั้ม โดนข้อหา หาดูได้ยาก เผย เป็นการผสมผสานของกฎหมาย ระบุ ที่ผ่านมาไม่ค่อยพบว่ามีคนเคยถูกแจ้งข้อหานี้"
category: "HOT_NEWS"
language: "th"
date: 2024-11-11T00:54:56.809Z
---

# เปิดข้อกฎหมาย ทนายตั้ม โดนข้อหา หาดูยาก เผยเป็นการผสมสานของกม.

[![เปิดข้อกฎหมาย ทนายตั้ม โดนข้อหา หาดูยาก เผยเป็นการผสมสานของกม.](https://www.khaosod.co.th/wpapp/uploads/2024/11/Attorney-Tam-1.jpg "เปิดข้อกฎหมาย ทนายตั้ม โดนข้อหา หาดูยาก เผยเป็นการผสมสานของกม.")](https://www.khaosod.co.th/wpapp/uploads/2024/11/Attorney-Tam-1.jpg)

**อัยการ เปิดข้อกฎหมาย ทนายตั้ม โดนข้อหา หาดูได้ยาก เผย เป็นการผสมผสานของกฎหมาย ระบุ ที่ผ่านมาไม่ค่อยพบว่ามีคนเคยถูกแจ้งข้อหานี้**

วันที่ 11 พ.ย.2567 จากกรณีที่มีการยื่นคำร้องฝากขัง นายษิทธา เบี้ยบังเกิด หรือทนายตั้ม ในข้อหาฉ้อโกง, ฟอกเงิน ร่วมกันฟอกเงิน และสมคบโดยการตกลงกันตั้งแต่สองคนขึ้นไปเพื่อกระทำความผิดฐานฟอกเงิน และได้มีการกระทำความผิดฐานฟอกเงินเพราะเหตุที่ได้มีการสมคบกัน

อันเป็นความผิดตามประมวลกฎหมายอาญา มาตรา 341 พระราชบัญญัติป้องกันและปราบปรามการฟอกเงิน พ.ศ.2542 มาตรา 3 (18), มาตรา 5, มาตรา 9 วรรคสอง และมาตรา 60 ประกอบประมวลกฎหมายอาญา มาตรา 83

โดยมีรายงานว่า ในคำร้องฝากขังทนายตั้มได้มีการบรรยายว่าการกระทำของผู้ต้องหาที่ 1 (ทนายตั้ม) เป็นความผิดฐานฉ้อโกงอันมีลักษณะเป็นปกติธุระตาม พ.ร.บ.ป้องกันและปราบปรามการฟอกเงิน พ.ศ. 2542 อยู่ด้วยนั้น

ผู้สื่อข่าวได้สอบถามข้อมูลถึงความผิดฐานฉ้อโกงอันมีลักษณะเป็นปกติธุระซึ่งไม่เคยได้ยินมาก่อน โดยเเหล่งข่าวจากสำนักงานอัยการสูงสุด ให้ความเห็นทางกฎหมายว่า คดีของทนายตั้มถือเป็นคดีเเรกเท่าที่ตนเคยพบ ซึ่งไม่ค่อยพบว่าที่ผ่านมามีคนเคยถูกแจ้งข้อหาดังกล่าว

การดำเนินคดีอาญาข้อหาฉ้อโกงเป็นปกติธุระ ถือว่าเป็นก้าวย่างที่สำคัญของการนำกฎหมายทั้ง 2 ฉบับมาผสมผสานกัน กล่าวคือ ข้อหาฉ้อโกง เป็นความผิดที่อยู่ในกฎหมายอาญา โดยมีแต่เฉพาะการฉ้อโกงบุคคลทั่วไปมาตรา 341 กับการฉ้อโกงประชาชนตามมาตรา 343

โดยคำว่า การฉ้อโกงเป็นปกติธุระ จะอยู่ในกฎหมายฟอกเงิน ซึ่งเป็นมาตรการในการดำเนินคดีกับผู้โอน รับโอน ทรัพย์สินที่ได้จากการกระทำความผิด และการยึดอายัดทรัพย์สิน

ทั้งนี้ คำว่า เป็นปกติธุระ อาจมีความหมายความว่า เป็นบุคคลผู้มีหน้าที่ ไม่ว่าจะเป็นผู้จัดการมรดกหรือผู้จัดการทรัพย์สิน แล้วกระทำการฉ้อโกง โดยหลอกลวง แล้วเอาไปซึ่งทรัพย์สินของบุคคลอื่น ไปจำนวนหลายครั้งหลายคราเป็นอาจิณ

ทั้งนี้ กรณีที่เกิดขึ้นเป็นข่าวทางสื่อมวลชน ในประเด็นที่ทนายความ ซึ่งถือว่าเป็นบุคคลซึ่งลูกความให้ความไว้วางใจมอบหมาย ให้ทำหน้าที่ในทางกฎหมาย เกี่ยวกับคดีความของตน

แต่ทนายความดังกล่าว กลับกระทำการผิดหน้าที่ หลอกลวง เอาทรัพย์สินของลูกความ ไปเป็นประโยชน์ส่วนตน โดยไม่ชอบด้วยกฎหมาย การกระทำการดังกล่าว จึงถือว่าเป็นการกระทำที่ผิดหน้าที่ ที่ตนได้รับมอบหมาย และเป็นการกระทำที่ผิดมรรยาททนายอีกด้วย

การดำเนินคดี กับ ทนายความในข้อหาดังกล่าว จึงถือว่าเป็นก้าวย่างสำคัญ ที่เป็นปรากฏการณ์ทางกฎหมาย ด้วย ในอันที่จะตัดวงจรอาชญากรรม และบังคับใช้กฎหมาย เพื่อคุ้มครองและให้ความเป็นธรรมกับสุจริตชนด้วย หลังจากนี้ก็จะต้องมีการยึดอายัดทรัพย์สินตามพระราชบัญญัติการฟอกเงินต่อไปอีก