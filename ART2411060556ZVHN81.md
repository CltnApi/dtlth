---
layout: post
code: "ART2411060556ZVHN81"
origin_url: "https://www.khaosod.co.th/entertainment/news_9492504"
image: "https://github.com/user-attachments/assets/085903d3-93f2-4569-8fc0-432f3770859e"
title: "อาจารย์เป็นหนึ่ง ก่อนเป็นซินแส ถูกหมอดูหลอกเกือบหมดตัว แค้นจนต้องไปเรียน"
description: "“อาจารย์เป็นหนึ่ง” เปิดใจ! ก่อนเป็นซินแส เคยถูกหมอดูหลอกเกือบหมดตัว! ทำธุรกิจเจ๊งหลายล้าน ชีวิตวินาศสันตะโร เจ็บแค้นจนต้องไปเรียนเอง"
category: "ENTERTAINMENT"
language: "th"
date: 2024-11-06T06:01:45.416Z
---

# อาจารย์เป็นหนึ่ง ก่อนเป็นซินแส ถูกหมอดูหลอกเกือบหมดตัว แค้นจนต้องไปเรียน

[![อาจารย์เป็นหนึ่ง ก่อนเป็นซินแส ถูกหมอดูหลอกเกือบหมดตัว แค้นจนต้องไปเรียน](https://www.khaosod.co.th/wpapp/uploads/2024/11/sinsaepennueng-1.jpg "อาจารย์เป็นหนึ่ง ก่อนเป็นซินแส ถูกหมอดูหลอกเกือบหมดตัว แค้นจนต้องไปเรียน")](https://www.khaosod.co.th/wpapp/uploads/2024/11/sinsaepennueng-1.jpg)

“อาจารย์เป็นหนึ่ง” เปิดใจ! ก่อนเป็นซินแส เคยถูกหมอดูหลอกเกือบหมดตัว! ทำธุรกิจเจ๊งหลายล้าน ชีวิตวินาศสันตะโรเจ็บแค้นจนต้องไปเรียน

สะเทือนวงการซินแส **“อาจารย์เป็นหนึ่ง”** หมอดูชื่อดังแถวหน้าของเมืองไทย เปิดใจ หลังมีกระแสหมอดูฮวงจุ้ยลวงผู้เสียหายให้ทำพิธีและซื้อวัตถุมงคล จนสูญเงินกว่า 66 ล้านบาท ย้ำชัดชีวิตนี้ขอเป็นซินแสมีจรรยาบรรณ พร้อมเล่าธุรกิจเคยเจ๊งจนหมดตัว เคราะห์ซ้ำเคยโดนหมอดูฮวงจุ้ยหลอกให้เสียเงินหลายล้านบาท ผ่านทางรายการ คุยแซ่บshow ช่องOne31 ที่มี เบนซ์ พรชิตา และเป็กกี้ ศรีธัญญา เป็นพิธีกรดำเนินรายการ

[![อาจารย์เป็นหนึ่ง ก่อนเป็นซินแส เคยถูกหมอดูหลอกเกือบหมดตัว](https://www.khaosod.co.th/wpapp/uploads/2024/11/sinsaepennueng-6.jpg)](https://www.khaosod.co.th/wpapp/uploads/2024/11/sinsaepennueng-6.jpg)

**ตอนนี้คำว่าซินแสมันแรง?** “จริงๆ ต้องบอกว่าตั้งแต่เราตื่นมาเมื่อวาน มีคนอินบ็อกซ์เข้ามาเยอะมาก ทุกคนถามกันเยอะแยะมากมายว่าเกิดอะไรขึ้น คือเธอหรือเปล่า ก็บอกให้ลองดูภาพใหม่ มันคนละคนกัน เรื่องราวของฮวงจุ้ยสิ่งต่างๆ ได้ติดตามข่าวเหมือนกัน ต้องอธิบายว่าคำว่าฮวงจุ้ย ฮวงจุ้ยคือบ้าน แต่สิ่งที่เขาไปแก้ต่างๆ นั่นคือพิธีกรรมนะ ไม่เกี่ยวกับฮวงจุ้ย คนละเรื่อง ฮวงจุ้ยคือเรื่องบ้าน ฮวงคือทิศทางลมกับน้ำ คือการสร้างบ้าน นอกเหนือจากบ้านสิ่งที่คุณทำคือพิธีกรรม ไม่เกี่ยวกับฮวงจุ้ย เรื่องขุด เรื่องกระดูกคือเรื่องพิธีกรรม ไม่ใช่ฮวงจุ้ย ต้องทำความเข้าใจก่อน”

**พอได้ยินข่าวแบบนี้ตกใจมั้ย?** “ทุกวันนี้เรื่องความเชื่ออยู่ยากอยู่แล้วล่ะ พอเจอเหตุการณ์นี้ขึ้นมา ทำให้ตอกย้ำหลายคนให้รู้สึกว่ามันเกิดอะไรขึ้น เราเชื่อว่าซินแสหลายท่านที่ยังดีๆ ก็มีอยู่ยังมีอยู่เยอะ”

**แต่คุณยายกับลูกสาวโดนเยอะนะ?** “เรื่องนี้อาจารย์เคยบอกใครหลายคน ทุกคนที่ออกรายการทีวี หรือทุกครั้งที่บรรยาย ทุกครั้งที่ไลฟ์สด เราจะบอกว่ายุคนี้เป็นยุคที่น่ากลัว ยุคนี้ความกลัวขายได้ จะเอาความกลัวเป็นตัวตั้ง เช่น นอนห้องนี้แล้วสามีจะมีกิ๊ก ก็กลัวกันไป อยู่ห้องนี้แล้วจะทำให้ตายจากกัน บ้านหันหน้าไปทางนี้จะทำให้สูญเงินใดๆ ก็ตาม ตัวคุณเองวางแบบนี้ให้ระวังเรื่องการจากลาสูญเสีย ความกลัวกลับกลายเป็นช่องว่าง เท่าไหร่ฉันก็จ่าย ปัจจุบันคอนเทนต์ที่ออกมาต้องขอเลยนะ ฮวงจุ้ยคือเรื่องบ้าน ไม่ใช่เรื่องพิธีกรรม”

ADVERTISEMENT

**ไม่น่าเกิดผลกระทบกับอาจารย์?** “ความโชคดีคือเหตุการณ์ที่เกิดขึ้นมา ด้วยตัวเราเอง วิธีการกับรูปแบบเราแตกต่างกัน เพราะเราไม่ขายของใดๆ ทั้งสิ้น เราไม่มีสิงห์ ไม่มีกิเลน ไม่มีอะไรเลย เรามีแต่คำแนะนำเรื่องราวต่างๆ ให้คุณสบายใจ พี่เป็กกี้กับพี่เบนซ์ เราก็เคยไปบ้านคุณมาแล้ว เราสามารถฉกฉวยความที่คุณมีเงินเพื่อเอาเงินจากการขายของ แต่เราไม่ทำ

[![อาจารย์เป็นหนึ่ง ก่อนเป็นซินแส เคยถูกหมอดูหลอกเกือบหมดตัว](https://www.khaosod.co.th/wpapp/uploads/2024/11/sinsaepennueng-4.jpg)](https://www.khaosod.co.th/wpapp/uploads/2024/11/sinsaepennueng-4.jpg)



เรื่องราวทั้งหมดเกิดจากการขายของ ครั้งหนึ่งตัวเราเองก่อนเป็นซินแสเป็นหนึ่ง เราเคยโดนเรื่องให้ซื้อสิงห์มาแล้ว เมื่อ 20 กว่าปีที่แล้ว เราเจอในเหตุการณ์คล้ายก่อน ก่อนเป็นซินแส ก่อนหน้านี้เป็นนักธุรกิจแล้วเจ๊งไม่เหลืออะไรเลย ย้อนกลับไป 25 ปี ยุคนั้นเราไม่รู้จักเลยว่าฮวงจุ้ยคืออะไร เรารู้แค่เข้าวัดอะไรคืออะไร แต่วันนึงที่เราเจ๊งทุกคนรู้จักหมด ทุกคนก็ส่งมาว่าเป็นหนึ่งเธอต้องดูเรื่องนี้นะ สิ่งหนึ่งที่เราเจอ อันดับแรกคือทักทายบ้านก่อน บ้านกว่าเราจะสร้างได้แต่ละหลังมันต้องใช้เวลา วันนึงมาทักว่าบ้านเราอัปมงคล ในยุคนั้นเรารู้สึกว่าน่าจะมีคำพูดที่ดีกว่านี้ ไม่เป็นไร อัปมงคลก็อัปมงคล แต่พอเดินไปในบ้านหลังนั้นปั๊บ เราเองเป็นคนชอบเรื่องปลาคาร์ฟ เราขุดบ่อปลาคาร์ฟอย่างดี ค่าใช้จ่ายหลายตังค์ ซินแสเดินเข้าไปแล้วบอกว่าบ่อปลาคาร์ฟเป็นบ่ออัปมงคล ต้องกลบทิ้ง”

**ตอนนี้ก็ยังมีแบบนั้น บ้านนี้ไม่เหมาะกับมีน้ำ ให้กลบเลย?** “มันเป็นวิธีเดิมๆ หลังกลบ 45 วันจะดีขึ้น คุณคิดว่าดีขึ้นมั้ย 45 วัน วินาศสันตะโร ไม่มีอะไรดีขึ้น มันพังหนักกว่าเดิมอีก”

**ก่อนเจออาจารย์ที่ดูฮวงจุ้ย เชื่อเรื่องนี้อยู่ก่อนแล้วมั้ย?** “เราไม่อิน ยุค 20 กว่าปีที่ผ่านมาเรื่องฮวงจุ้ยไม่มี เราไม่รู้เรื่องนี้ที่สำคัญตัวเองไม่ได้มีความอินกับเรื่องนี้อยู่แล้วตั้งแต่ตอนต้น ซึ่งไม่จบแค่บ่อปลาคาร์ฟ เขาบอกห้องนอนข้างบน ให้งดนอนข้างบน 3 เดือน ให้ลงมานอนห้องรับแขกข้างล่าง เราเลยถามด้วยเหตุผลว่าทำไมถึงนอนข้างบนไม่ได้ ในเมื่อห้องข้างบนเป็นห้องที่ฉันรู้สึกสบายสุด เขาให้เหตุผลเราไม่ได้ แต่ถามว่าเราทำมั้ย เราทำ ทำทุกอย่างที่ว่ามา แต่ชีวิตไม่ได้ดีขึ้น ค่าใช้จ่ายมากมายกับเหตุการณ์เรื่องที่หนึ่ง”

“เราก็เอ๊ะ ไม่ใช่ทางเราแล้ว ผ่านไปมีผู้ใหญ่คนนึงเป็นเพื่อนกันบอกว่าเป็นหนึ่ง มีอีกคนเก่งมาก เราบอกพอแล้วมั้ง ตอนนี้เงินเราร่อยหรอ เราต้องเอาเงินส่วนที่มีความจำเป็นมาจ่ายเรื่องฮวงจุ้ย มันไม่เมคเซ้นส์ เธอต้องเชื่อฉันคนนี้เก่งมาก ด้วยความเขาโน้มน้าว อีกคนนึงมา เขาเดินตรงมาในบ้าน แล้วบอกว่าตรงจุดนี้ควรเป็นบ่อปลาคาร์ฟ ซึ่งเราเพิ่งกลบไป ท้ายสุดคือมึงเรียนมาจากไหน เป็นความโกรธในใจ ให้ฉันขุดขึ้นมาอีก แต่ฉันก็ขุด

ฉันเข้าใจคุณยายท่านนั้นเลยนะ ความจน ความวิบัติ ความไม่มี ความกลัว เป็นสิ่งที่เราต้องดิ้นรน ฉันก็ขุดค่ะ ต้องเสียเงินอีก ครั้งที่สองหนักไปกว่านั้น หลังขุดเสร็จสิ้นเรียบร้อย คนๆ นั้นถามฉันว่า ลื้ออยากโชคดีมั้ย ดีเลย หลังทำแล้วดีเลย เงินจะวิ่งเข้าๆๆๆ ถามว่าใครฟังแล้วรู้สึกยังไง เคลิ้มสิ คุณต้องเช่าสิงห์ ข้างละ 2.5 แสน”

**เราไม่เช่า?** “เช่า! 20 กว่าปีที่แล้ว 2.5 แสน ลองนึกดู ไม่ได้ขายข้างเดียวนะ ต้องเป็นคู่ คู่ละ 5 แสน วินาทีสุดท้ายที่เรารู้สึกว่าเอาวะ ในเมื่อดวงมันตกต่ำ ชีวิตมันวิบัติ เงินที่ต้องจ่ายค่าลูกน้องค่าอะไร เผื่อจ่ายปั๊บเรายังเดินธุรกิจต่อได้ เราคิดแง่นี้ เราเลยตัดสินใจ เขาอธิบายแบบนี้ เขาบอกถ้าลื้อเอานะ ลื้อจ่ายเลย 5 แสนตอนนี้ แล้วของมาจากเมืองจีน รู้มั้ยของเลขนี้ มัน 1111 มันชื่อลื้อเลย ไม่มีที่ไหน มีคู่เดียวในโลก คุณต้องสั่งเลย ถ้าคุณสั่งตอนนี้ พรุ่งนี้ 6 โมงเช้าได้เลย ด้วยความโง่เขลาเบาปัญญาทำไมไม่คิดว่าเมื่อ 25 ปีที่แล้วมันจะบินมายังไงวะภายในวันเดียว เราลืมคิด ณ ช่วงนั้นเพราะเราอยากปลดหนี้ คิดดูนะ”

[![อาจารย์เป็นหนึ่ง ก่อนเป็นซินแส เคยถูกหมอดูหลอกเกือบหมดตัว](https://www.khaosod.co.th/wpapp/uploads/2024/11/sinsaepennueng-5.jpg)](https://www.khaosod.co.th/wpapp/uploads/2024/11/sinsaepennueng-5.jpg)

“ราคาสิงห์ข้างละ 2.5 แสน คุณคิดว่าตัวประมาณไหน เขาบอกดิฉันว่าพอสิงห์คู่นี้มา ให้ดิฉันตื่นตี 3 ครึ่ง ให้อาบน้ำให้สิงห์ทุกเช้าแล้วกระซิบข้างหูว่าขอให้รวย แค่นี้ พูดแบบนี้ 45 วันแล้วเงินจะเข้าๆๆ โทษนะด้วยความที่เราสมัยก่อนไม่เคยตื่นเช้า พอตื่นตี 3 คนข้างบนงง อะไรหายเหรอเป็นหนึ่ง พอจบเสร็จสรรพ ฉันก็รอสิ รอประมาณตีห้าครึ่ง หกโมงของจะมา ต้องเป็นรถสิบล้อ แต่มีรถกระบะคันนึงมา ก็คิดว่าไม่เป็นไร คงนอนมา คลุมเต็นท์มา ประเด็นเราหาความคุ้มค่า ถ้าสูงหน่อยฉันจะได้ภูมิใจว่าคุ้มค่า พอเปิดองค์สูงเลยตาตุ่มมานิดนึง ไม่ถึงฟุต แล้วโทษนะเป็นหินคล้ายอ่างศิลานั้นแหละคุณขา”

“แล้ว 1111 มีจริง พอมาวาง ทำพิธี เขาบอก 45 วันจะดีขึ้น ด้วยเงินไม่เหลือแล้ว ชีวิตกำลังจะโดนสารพัด 45 วันไม่มีอะไรดีขึ้น พังวินาศสันตะโรทุกอย่าง ไม่เหลืออะไรทั้งหมด ฉันโทรศัพท์กลับไปด้วยน้ำตา บอกว่าตอนนี้ฉันไม่มีจะกินแล้ว ไม่มีกระทั่งเงินจ่ายค่าอะไรเลย ฉันขอคืน 5 พันนะ ฉันจ่ายเขาไป 5 แสนขอคืน 5 พัน แต่เขาไม่ให้คืน เขาบอกว่ามันคือดวงลื้อ ฉันโกรธมาก ฉันด่าไปคำสุดท้าย ออกอากาศไม่ได้ด้วยความแค้น แล้วบอกว่ามึงจำไว้นะ กูจะศึกษาเรื่องนี้เองว่าเรื่องนี้กูโดนหลอกหรือเรื่องจริง ด้วยความแค้นในใจ”

**ตัวเลขกลมๆ ทั้งหมดกี่บาท?** “หลายล้าน พอข่าวนี้มาปั๊บ เราเข้าใจคุณป้ากับเหตุการณ์ที่เกิดขึ้น หลังจากวันนั้นมา ฉันก็กล้ำกลืนกับชีวิตที่วิบัติ ไปนอนตามป้ายรถเมล์ต่างๆ เพราะไม่มีอะไรแล้ว อยู่เหมือนคนบ้า เพี้ยนไปช่วงนึง เพราะมันวินาศสันตะโร จนมีโอกาสพอจะมีเงินมีช่องทางเลยตัดสินใจว่าฉันจะไปศึกษาเรื่องราวต่างๆ ฉันออกรายการทุกช่อง สมัย 20 กว่าปีที่แล้ว ฉันจะบรรยายว่าฉันโดนเรื่องนี้มาก่อน ฉันโดนซ้ำๆ จนทุกคนบอกว่าเธอแค้นเนอะ แค้น”

**เห็นข่าวป้าที่โดนหลอกรู้สึกยังไง?** “เข้าใจป้าส่วนนึง จังหวะนั้นความกลัวมันน่ากลัว คุณป้าถูกขายความกลัว ในวิธีการนั้นเขาหาความช่วยเหลือกับใครไม่ได้ เขาไม่รู้ใครจะช่วยเขาได้ เขาเลยต้องใช้วิธีการคือจ่ายเงินเพื่อซื้อสิ่งนั้นมา ผลปรากฏคือมันไม่ดีขึ้นเพราะมันแก้ผิดทุกเรื่องราว ดิฉันไปเมืองจีนมานะ ไปเรียนรู้เรื่องนี้มา อันดับแรกฉันตรงไปที่สิงห์ก่อน เพราะข้างละ 2.5 แสน ในยุคนั้นนะ พอเราถามที่เมืองจีน ถามกูรู ฉันสังเกตสิงห์ก่อน ทำไมสิงห์ส่วนใหญ่เขาวางไว้ที่สุสาน หน้าวัด หน้ารพ. มีแค่นี้

[![อาจารย์เป็นหนึ่ง ก่อนเป็นซินแส เคยถูกหมอดูหลอกเกือบหมดตัว](https://www.khaosod.co.th/wpapp/uploads/2024/11/sinsaepennueng-2.jpg)](https://www.khaosod.co.th/wpapp/uploads/2024/11/sinsaepennueng-2.jpg)

ครูบาอาจารย์บอกว่าไม่มีใครเอาสิงห์วางหน้าบ้าน หน้าธุรกิจนะ เพราะสิงห์คือสัญลักษณ์การส่งวิญญาณ ไม่มีใครวาง สิงห์เหล่านี้ส่วนใหญ่อยู่หน้าสุสาน หน้ารพ. และหน้าวัดเท่านั้น เพราะเป็นสัญลักษณ์ส่งวิญญาณ หรือถ้าให้เจาะลึกไปกว่านั้นอีก ใครเคยไปพระราชวังต้องห้าม ไปแล้วเขาจะมีสิงห์ลักษณะแบบนี้อยู่ในมหาราชวัง สิงห์เป็นตัวบ่งบอกอัตลักษณ์จะมีสิงห์อยู่ตัวนึงที่หูปิดตาปิด เขาทำเพื่อบ่งบอกว่าอยู่ในมหาราชวัง ห้ามได้ยิน ปิดหู ปิดตา ปิดปาก ห้ามพูด หรืออยู่อีกโซน โซนวัง ให้คุณเป็นคนแข็งแรง ซื่อสัตย์ และอดทนเท่านั้นเอง แต่ไม่ได้เอามาวางมุมนี้”

**ไปเรียนอย่างถ่องแท้ แล้วได้อะไรมา?** “เราได้ความจริงมาสิ่งสำคัญที่สุดคือต้องกราบขอบพระคุณเหล่าครูบาอาจารย์หรือกราบขอบพระคุณสิ่งที่เราไปเรียนรู้มา คุณรู้มั้ยว่าตอนเราไปที่เมืองจีน เขาพาเราไปพระราชวังต้องห้าม เขาบอกว่ารู้มั้ยทำไมพระราชวังต้องห้าม ต้องหันหน้าวังไปทางนี้ อันนี้สมมติให้ฟัง เขาบอกด้านหลังวัง มีภูเขาน้ำแข็งฝั่งซ้าย ฝั่งขวามีลมร้อน เขาบอกลมร้อนกับทิศทางต่างๆ จะพัดพามาทำให้ในวังอากาศอุ่นและเย็นตลอดเวลา ฟังแล้วชื่นใจมั้ย ตัดมาเมืองไทย ออกด้านหลังหันมาแบบนี้จะมีพิณพิฆาต จะมีแสงวิญญาณร้ายผ่านเข้ามา คนละเรื่องมั้ย เมืองจีนไม่มีอธิบายสิ่งที่เป็นลบ เขาอธิบายสิ่งที่เข้าใจได้ง่าย ไม่มีสัมภเวสีใดๆ ทั้งสิ้น”

**ฮวงจุ้ยเปรียบได้กับวิทยาศาสตร์ได้มั้ย?** “ต้องย้อนกลับไปในอดีต ซินแสก็คืออินทีเรีย มัณฑนากรสถาปนิกในยุคนั้น คนสร้างบ้านก็คือซินแสในยุคนั้นนะ คำว่าฮวงจุ้ยจริงๆ คือลมกับน้ำ”

[![อาจารย์เป็นหนึ่ง ก่อนเป็นซินแส เคยถูกหมอดูหลอกเกือบหมดตัว](https://www.khaosod.co.th/wpapp/uploads/2024/11/sinsaepennueng-3.jpg)](https://www.khaosod.co.th/wpapp/uploads/2024/11/sinsaepennueng-3.jpg)

**ถ้าไม่มีเงินดูได้มั้ย?** “จริงๆ ภาพรวมฮวงจุ้ยคือทิศทางลมกับน้ำ ทุกอย่างขออยู่ในความสะอาดถือว่าจบ ลักษณะของบ้านในการจัดวางต้องให้โล่งโปร่งสบาย เท่านั้นเอง”

**สมมติเรียกอาจารย์มาดูฮวงจุ้ย สิ่งที่ต้องเกิดคืออะไร?** “หลักอาจารย์คือการสร้างบ้านต้องตามใจผู้อยู่ จะถามว่าอยากนอนยังไง อยากอยู่ยังไง อยากกินยังไง อยากได้อะไรในบ้านหลังนี้ คุณบอกมาเลย เพราะฉันไม่ได้เป็นคนอยู่ คุณเป็นคนอยู่ ฉันอาจขอนิดหน่อยคือขอสีนี้เพิ่มไปได้มั้ยเธอ ขอต้นไม้ต้นนี้สักต้นได้มั้ย แค่นั้นเองในการแนะนำในการจัดวาง ทีนี้คนส่วนใหญ่กังวลใจ ขอพูดสั้นๆ ให้คนเข้าใจว่าศาสตร์ของฮวงจุ้ย เสาไฟฟ้าหน้าบ้านไม่มีผล บันไดเทออกหน้าบ้านไม่มีผลเรื่องฮวงจุ้ย ประตูซ้อนกันไม่มีผลเรื่องฮวงจุ้ย การนับบันไดเลขคู่เลขคี่ไม่มีผลเรื่องฮวงจุ้ย ทุกอย่างฮวงจุ้ยคือความสบายใจ ปลูกบ้านตามใจผู้อยู่”

**ถ้าดูก่อนสร้าง วางแผนกันได้ แต่ถ้าดูบ้านที่เสร็จแล้ว มีสั่งให้รื้อให้ทุบมั้ย?** “ถ้าในกรณีที่บ้านเธอ สมมติไปฟังเขามาจะเข้าบ้านแล้วความสูงตัวต้องก้าวเท้าข้ามไปสูง แบบนี้ต้องทุบ บางคนไปฟังมาแล้วบอกว่ายิ่งทำสูงยิ่งดี อันนี้ต้องคุยกันว่าเธอ เธอเข้าออกสะดวกมั้ย ถ้าเธอสะดวกไม่เป็นไร แต่ถ้าเธอเข้าออกแล้วจะหกล้ม เธอเอาออกเถอะ แนะนำแค่นี้ เพื่อให้สบายใจในการใช้ชีวิต”

**ค่าใช้จ่าย?** “ด้วยเรื่องราวของฮวงจุ้ย ค่าใช้จ่ายของอาจารย์ เราจ่ายในราคาเดียวและดูจนเสร็จกระบวนการ มันคือค่าวิชาของแต่ละคนเพราะเราต้องเดินทางไปอยู่กับเขาประมาณ 2 ชม. หรือ 3 ชม.โดยประมาณ ของเราครั้งเดียวนะ ในราคาครั้งเดียว สมมติบ้านนึงกว่าจะดูแปลนจบ 3-4 เดือน ฉันก็อยู่จน 3-4 เดือนนะ ส่งแบบมาดูจนเสร็จ เริ่มสร้างจบ หนูอยู่แล้วนะคะ จบ บางคนกินอยู่ 4-5 เดือน ตรงนี้ไม่มีค่าใช้จ่ายใดๆ เพิ่มเติม ไม่มีค่าของใดๆ ทั้งสิ้น มีแค่ค่าดู ค่าเสียเวลา”

**จรรยาบรรณซินแสที่ดีต้องเป็นยังไง?** “สิ่งแรกที่ถูกสอนมาคือต้องไม่โลภ ต้องมองลูกค้าให้เป็นลูกศิษย์ให้ได้ เราต้องไม่ขายความกลัว สำคัญตรงนั้น”