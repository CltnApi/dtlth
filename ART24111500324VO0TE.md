---
layout: post
code: "ART24111500324VO0TE"
origin_url: "https://www.khaosod.co.th/breaking-news/news_9506252"
image: "https://github.com/user-attachments/assets/afceccec-2eed-4545-8144-e7d5a7ca878d"
title: "ผู้ประกันตน ม.33 และ ม.39 เตรียมรับเงินสงเคราะห์บุตรเพิ่ม มีผลเมื่อไหร่"
description: "สำนักงานประกันสังคม เผยแล้ว ผู้ประกันตน ม.33 และ ม.39 เตรียมรับเงินสงเคราะห์บุตรเพิ่ม จาก 800 บาท เป็น 1,000 บาท มีผลบังคับใช้เมื่อไหร่"
category: "HOT_NEWS"
language: "th"
date: 2024-11-15T00:37:19.121Z
---

# ผู้ประกันตน ม.33 และ ม.39 เตรียมรับเงินสงเคราะห์บุตรเพิ่ม มีผลเมื่อไหร่

[![ผู้ประกันตน ม.33 และ ม.39 เตรียมรับเงินสงเคราะห์บุตรเพิ่ม มีผลเมื่อไหร่](https://www.khaosod.co.th/wpapp/uploads/2024/11/Child-allowance.jpg "ผู้ประกันตน ม.33 และ ม.39 เตรียมรับเงินสงเคราะห์บุตรเพิ่ม มีผลเมื่อไหร่")](https://www.khaosod.co.th/wpapp/uploads/2024/11/Child-allowance.jpg)

**สำนักงานประกันสังคม เผยแล้ว ผู้ประกันตน ม.33 และ ม.39 เตรียมรับเงินสงเคราะห์บุตรเพิ่ม จาก 800 บาท เป็น 1,000 บาท มีผลบังคับใช้เมื่อไหร่**

วันที่ 15 พ.ย.2567 ผู้สื่อข่าวรายงานว่า แฟนเพจเฟซบุ๊ก [Anti-Fake News Center Thailand](https://www.facebook.com/AntiFakeNewsCenter?locale=th_TH) ระบุว่า ตามที่มีข่าวสารเกี่ยวกับผู้ประกันตน ม.33 และ ม.39 รับเงินสงเคราะห์บุตรจาก 800 บาท เป็น 1,000 บาท ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดยสำนักงานประกันสังคม กระทรวงแรงงาน พบว่าประเด็นดังกล่าวนั้น เป็นข้อมูลจริง

การปรับเพิ่มเงินสงเคราะห์บุตรสำหรับผู้ประกันตนมาตรา 33 และมาตรา 39 ซึ่งมีบุตรตั้งแต่แรกเกิดจนถึง 6 ปีบริบูรณ์ จากเดิม 800 บาท เป็นเดือนละ 1,000 บาท ขณะนี้อยู่ในกระบวนการขั้นตอนทางกฎหมายเพื่อเสนอเข้าที่ประชุม ครม.

โดยให้มีผลบังคับใช้ตั้งแต่วันที่ 1 มกราคม 2568 ซึ่งให้ปรับอัตราเหมาจ่ายเงินสงเคราะห์บุตรเป็นอัตรา 1,000 บาท ต่อเดือนต่อบุตรหนึ่งคนสำหรับบุตรที่มีอายุไม่เกิน 6 ปี และได้สิทธิคราวละไม่เกิน 3 คน โดยมีรายละเอียดดังนี้

1.กรณีผู้ประกันตนที่ได้รับเงินสงเคราะห์บุตรเดิมอยู่แล้ว เมื่อกฎกระทรวง มีผลใช้บังคับ สำนักงานประกันสังคมจะปรับเงินสงเคราะห์บุตรของเดือนมกราคม 2567 เป็น 1,000 บาท ให้โดยอัตโนมัติ

2.กรณีผู้ประกันตนที่มีสิทธิกรณีสงเคราะห์บุตรใหม่ ต้องยื่นแบบคำขอรับประโยชน์ทดแทนกับสำนักงานประกันสังคม โดยสำนักงานฯ จะจ่ายเงินสงเคราะห์บุตรของเดือนมกราคม 2568 เป็น 1,000 บาท ให้โดยอัตโนมัติเช่นกัน (ผู้ประกันตนสามารถยื่นคำขอรับประโยชน์ทดแทนได้ภายใน 2 ปี)

ทั้งนี้ เพื่อให้ประชาชนได้รับข้อมูลข่าวสารจากสำนักงานประกันสังคม สามารถติดตามได้ที่เว็บไซต์ www.sso.go.th หรือหากมีข้อสงสัยต้องการสอบถามข้อมูลเพิ่มเติม สามารถติดต่อได้ที่สำนักงานประกันสังคมกรุงเทพมหานครพื้นที่/จังหวัด/สาขาทุกแห่ง หรือที่สายด่วน 1506

หน่วยงานที่ตรวจสอบ : สำนักงานประกันสังคม กระทรวงแรงงาน

