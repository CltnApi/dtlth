---
layout: post
code: "ART2411171222JWOW50"
origin_url: "https://www.khaosod.co.th/sports/news_9509727"
image: "https://github.com/user-attachments/assets/a651704c-868b-460c-ad96-2593e0016739"
title: "เคน ชี้แข้งอังกฤษบางคนอาจไม่ชอบทูเคิล - เชื่อกุนซือรายนี้จะนำทีมคว้าแชมป์"
description: "แฮร์รี เคน ชี้นักเตะทีมชาติอังกฤษบางรายอาจไม่ถูกชะตากับ โธมัส ทูเคิล ว่าที่ผู้จัดการทีมชาติคนใหม่ พร้อมแสดงความเชื่อมั่นว่ากุนซือรายนี้จะนำทีมคว้าแชมป์"
category: "SPORTS"
language: "th"
date: 2024-11-17T12:32:48.711Z
---

# เคน ชี้แข้งอังกฤษบางคนอาจไม่ชอบทูเคิล - เชื่อกุนซือรายนี้จะนำทีมคว้าแชมป์

[![เคน ชี้แข้งอังกฤษบางคนอาจไม่ชอบทูเคิล - เชื่อกุนซือรายนี้จะนำทีมคว้าแชมป์](https://www.khaosod.co.th/wpapp/uploads/2024/11/เคน.jpg "เคน ชี้แข้งอังกฤษบางคนอาจไม่ชอบทูเคิล - เชื่อกุนซือรายนี้จะนำทีมคว้าแชมป์")](https://www.khaosod.co.th/wpapp/uploads/2024/11/เคน.jpg)

แฮร์รี เคน ศูนย์หน้ากัปตันทีม “สิงโตคำราม”อังกฤษ ชี้นักเตะในทีมชาติบางรายอาจไม่ถูกชะตากับ โธมัส ทูเคิล ว่าที่ผู้จัดการทีมชาติคนใหม่ เนื่องจากนิสัยที่พูดจาตรงไปตรงมา พร้อมแสดงความเชื่อมั่นว่ากุนซือชาวเยอรมันจะนำทีมคว้าแชมป์ได้

สำหรับอังกฤษกำลังจะมีการเปลี่ยนแปลงในตำแหน่งผู้จัดการทีมอีกครั้ง โดยทูเคิลได้ตอบตกลงรับงานและจะเริ่มทำหน้าที่ตั้งแต่วันที่ 1 มกราคม 2025 เป็นต้นไป ซึ่งเคนนั้นเคยร่วมงานกับทูเคิลมาแล้วตอนที่กุนซือรายนี้คุมบาเยิร์น มิวนิก แห่งบุนเดสลีกา เยอรมนี ฤดูกาลที่แล้ว

เคนกล่าวว่า “เขาจะไม่หลบเลี่ยงการเผชิญหน้าเมื่อถึงคราวจำเป็น เขาจะพูดจาตรงไปตรงมาอย่างยิ่งต่อหน้าสื่อมวลชน แต่เขาจะปกป้องนักเตะในทีมเสมอ เขาเป็นคนพูดตรงสุดๆ ซึ่งบางทีอาจมีผู้เล่นบางคนที่ไม่ชอบหรือไม่เห็นด้วยกับเขา หลังจากนี้เวลาจะเป็นเครื่องตัดสิน

ผมคิดว่าแฟนบอลจะให้การสนับสนุนเขา มันขึ้นอยู่กับผลงานและวิธีการเล่นของเรา เราทุกคนต่างต้องการชัยชนะ ผมคิดว่าโธมัสจะให้โอกาสนั้นได้เมื่อมองประวัติที่เขาเคยได้แชมป์ยูฟ่า แชมเปียนส์ ลีก และแชมป์รายการใหญ่อื่นๆ”