---
layout: post
code: "ART2411050856SUM6KX"
origin_url: "https://www.khaosod.co.th/breaking-news/news_9491462"
image: "https://github.com/user-attachments/assets/3170027f-e003-404d-8f23-5172ffc58330"
title: "เหยื่อ หมอดูฮวงจุ้ยดัง ทยอยแจ้งความกองปราบ ยอดเสียหายทะลุ 70 ล้าน ตร.ยันเข้าข่ายฉ้อโกง"
description: "เหยื่อ หมอดูฮวงจุ้ยดัง ทยอยเข้าแจ้งความกองปราบเพิ่มต่อเนื่อง ยอดความเสียหายพุ่งทะลุ 70 ล้าน ด้านตำรวจยันชัด พฤติกรรมเข้าข่ายฉ้อโกง"
category: "HOT_NEWS"
language: "th"
date: 2024-11-05T11:11:12.160Z
---

# เหยื่อ หมอดูฮวงจุ้ยดัง ทยอยแจ้งความกองปราบ ยอดเสียหายทะลุ 70 ล้าน ตร.ยันเข้าข่ายฉ้อโกง

[![เหยื่อ หมอดูฮวงจุ้ยดัง ทยอยแจ้งความกองปราบ ยอดเสียหายทะลุ 70 ล้าน ตร.ยันเข้าข่ายฉ้อโกง](https://www.khaosod.co.th/wpapp/uploads/2024/11/police-2.jpg "เหยื่อ หมอดูฮวงจุ้ยดัง ทยอยแจ้งความกองปราบ ยอดเสียหายทะลุ 70 ล้าน ตร.ยันเข้าข่ายฉ้อโกง")](https://www.khaosod.co.th/wpapp/uploads/2024/11/police-2.jpg)

**เหยื่อ หมอดูฮวงจุ้ยดัง ทยอยเข้าแจ้งความกองปราบเพิ่มต่อเนื่อง ยอดความเสียหายพุ่งทะลุ 70 ล้าน ด้านตำรวจยันชัด พฤติกรรมเข้าข่ายฉ้อโกง**

กรณี อาม่าแสงเดือน วัย 77 ปี พร้อมด้วยผู้เสียหายรวม 6 ราย เดินทางเข้าแจ้งความกับพนักงานสอบสวนกองปราบ หลังถูกหมอดูฮวงจุ้ยชื่อดัง ,หลอกดูดวง ลวงให้ซื้อวัตถุมงคล จนสูญเงินรวมกว่า 60 ล้านบาท ตามที่เคยมีการนำเสนอไปแล้วนั้น

วันที่ 5 พ.ย.2567 **พ.ต.อ.เอนก เตาสุภาพ** รอง ผบก.ป. กล่าวถึงความคืบหน้าคดีดังกล่าวว่า ขณะนี้มีผู้เสียหายที่ถูกหมอดูฮวงจุ้ยชื่อดังหลอกเงิน ทยอยเข้าแจ้งความกับทางตำรวจกองปราบอย่างต่อเนื่อง โดยแบ่งเป็นหลายพื้นที่ทั่วประเทศ รวมจำนวนผู้เสียหายขณะนี้มีมากกว่า 10 ราย มูลค่าความเสียหายรวมกว่า 70 ล้านบาท

“จากการสอบปากคำผู้เสียหาย ส่วนใหญ่จะให้การไปในทิศทางเดียวกัน คือ ถูกหมอดูฮวงจุ้ย ทักว่ากำลังจะมีเคราะห์ ต้องบูชาวัตถุมงคล หรือ ปรับเปลี่ยนฮวงจุ้ยที่อยู่อาศัย เพื่อแก้เคล็ดทำให้ชีวิตดีขึ้น คล้ายกับการเอาความเชื่อของคนมาเป็นจุดอ่อนในการหลอกลวงเงิน

โดยเฉพาะพฤติกรรมการแสดงข้อมูลอันเป็นเท็จเพื่อให้ได้มาซึ่งเงินจากเหยื่อ รวมไปถึงการหลอกให้ผู้เสียหายสั่งซื้อวัตถุมงคล แต่กลับไม่ได้รับสินค้า พฤติกรรมทั้งหมดเหล่านี้จึงอาจเข้าข่ายความผิดฐานฉ้อโกง” รอง ผบก.ป. กล่าว

พ.ต.อ.เอนก กล่าวอีกว่า สำหรับคดีดังกล่าวเดิมนั้นอยู่ในความรับผิดชอบของพนักงานสอบสวน สน.บางกอกน้อย ซึ่งหลังจากนี้ทางพนักงานสอบสวนกองปราบ อยู่ระหว่างทำหนังสือไปยังสำนักงานตำรวจแห่งชาติ

เพื่อให้พิจารณาโอนสำนวนคดีดังกล่าวมาอยู่ในความรับผิดชอบของกองปราบ เนื่องจากผู้เสียหายมีจำนวนมาก หลากหลายพื้นที่ และ คดีมีความละเอียดซับซ้อน ขณะนี้อยู่ระหว่างดำเนินการ

เมื่อผู้สื่อข่าวถามว่า จะมีการออกหมายเรียกหมอดูฮวงจุ้ยขื่อดังที่ถูกกล่าวหามาให้ปากคำหรือไม่นั้น **พ.ต.อ.เอนก** กล่าวว่า ในส่วนนี้คงต้องสอบปากคำผู้เสียหาย เพื่อนำไปพิจารณาข้อเท็จจริงร่วมกับพยานหลักฐานต่างๆให้แน่ชัดก่อนว่าเรื่องทั้งหมดมีข้อเท็จจริงเป็นเช่นไร

รวมถึงต้องรอให้ขั้นตอนการโอนย้ายสำนวนคดีมาอยู่ในความรับผิดชอบของกองปราบแล้วเสร็จเสียก่อน จึงจะมีการพิจารณาในส่วนของขั้นตอนดังกล่าวอีกครั้งว่าจะดำเนินการอย่างไร

