---
layout: post
code: "ART2411270542L36ASV"
origin_url: "https://www.khaosod.co.th/lifestyle/news_9521692"
image: "https://github.com/user-attachments/assets/74a62cf8-9192-41b3-ab4d-97ae4f50bd8d"
title: "สดจากเยาวชน - IYF เวิลด์แคมป์ พัฒนาทักษะผู้นำ"
description: "มูลนิธิเยาวชนสัมพันธ์นานาชาติ (International Youth Fellowship : IYF) จัดงาน “IYF World Camp 2024 Thailand” ขึ้นเมื่อไม่นานนี้ ที่อินดอร์สเตเดียม หัวหมาก"
category: "LIFESTYLE"
language: "th"
date: 2024-11-27T05:56:01.810Z
---

# สดจากเยาวชน - IYF เวิลด์แคมป์ พัฒนาทักษะผู้นำ

[![สดจากเยาวชน - IYF เวิลด์แคมป์ พัฒนาทักษะผู้นำ](https://www.khaosod.co.th/wpapp/uploads/2024/11/www-3.jpg "สดจากเยาวชน - IYF เวิลด์แคมป์ พัฒนาทักษะผู้นำ")](https://www.khaosod.co.th/wpapp/uploads/2024/11/www-3.jpg)

มูลนิธิเยาวชนสัมพันธ์นานาชาติ (International Youth Fellowship : IYF) จัดงาน **“IYF World Camp 2024 Thailand”** ขึ้นเมื่อไม่นานนี้ ที่อินดอร์สเตเดียม หัวหมาก มุ่งเน้นการพัฒนาทักษะจิตใจ (Mind Skills) ให้เยาวชนไทย เพื่อเสริมสร้างความสามารถด้านการเป็นผู้นำและเตรียมความพร้อมสู่อนาคตอย่างมั่นใจ สอดแทรกความหลากหลายทางด้านภาษาและวัฒนธรรมจากทั่วโลก มีเยาวชนไทยจากทั่วประเทศและบุคคลทั่วไปเข้าร่วมกว่า 4,000 คน

![สดจากเยาวชน](https://www.khaosod.co.th/wpapp/uploads/2024/11/w04-696x464.jpg)

ภายในงานได้รับเกียรติจาก **ดร.ธีรรัตน์ สำเร็จวาณิชย์** รมช.มหาดไทย **นายพริษฐ์ วัชรสินธุ** สส.บัญชีรายชื่อ โฆษกพรรคประชาชน และ **นายอภิสิทธิ์ เวชชาชีวะ** อดีตนายกรัฐมนตรี เข้าร่วมงาน

![สดจากเยาวชน](https://www.khaosod.co.th/wpapp/uploads/2024/11/w02-632x696.jpg)

**ดร.(กิตติมศักดิ์) ฮักเชิล คิม** ผู้ก่อตั้งและที่ปรึกษาอาวุโส IYF ประเทศไทย กล่าวเปิดงานว่า IYF เริ่มจัดเวิลด์แคมป์ขึ้นในปี 2007 จนถึงปี 2023 จัดมาแล้วรวม 44 ครั้ง มีผู้เข้าร่วมกว่า 55,000 คน จากการเดินทางไปจัดงานในหลายประเทศทั่วโลกพบว่าเยาวชนมีปัญหาไม่แตกต่างกันมากนัก เช่น ปัญหาทางด้านจิตใจ ยาเสพติด ติดเกม แต่หากเราสอนให้เขาเข้าใจถึงหัวใจที่ตัวเองมี ส่งมอบความหวังให้แก่เขา พวกเขาจะเข้มแข็งและยืนหยัดต่อไปได้ ชีวิตคนเรามีช่วงกลางวันและกลางคืน เราพยายามจะบอกเด็กๆ ว่าหากเขาตกอยู่ในความมืดมิดก็ไม่เป็นอะไร เมื่อเวลาผ่านไปแดดยามเช้าจะส่องแสงมาแก่ชีวิตเราอีกครั้ง และปัญหาทุกอย่างจะจางหายไป

![สดจากเยาวชน](https://www.khaosod.co.th/wpapp/uploads/2024/11/w03-696x464.jpg)

**ภายในงานมีกิจกรรมหลากหลายที่ออกแบบมาเพื่อส่งเสริมการเรียนรู้และพัฒนาจิตใจของเยาวชน อาทิ คลาสร้องเพลง เรียนรู้ภาษาเกาหลีผ่านบทเพลง กิจกรรม Group Talk ช่วยให้น้องๆ รู้จักจิตใจของตนเองและผู้อื่นผ่านประสบการณ์จริง และเกม Scavenger Hunt ที่สนุกสนานและท้าทาย แบ่งออกเป็น 3 ภารกิจภายใต้ธีมดัง Squid Game, Inside Out และ Avengers เพื่อฝึกการทำงานเป็นทีมและการแก้ปัญหา**

![สดจากเยาวชน](https://www.khaosod.co.th/wpapp/uploads/2024/11/w05-696x464.jpg)

นอกจากนี้ยังมีกิจกรรมทำคอนเทนต์ TikTok ร่วมกับอินฟลูเอนเซอร์จากเกาหลี ทำขนมหวานกัวซา การเต้นอินเดีย รำไทเก๊ก และกิจกรรม Mind Counseling Center ช่วยให้น้องๆ พัฒนาทักษะทางจิตใจอย่างมีประสิทธิภาพ การบรรยายเรื่องโลกของจิตใจ (Mind Lecture) โดย ดร.(กิตติมศักดิ์) อ็อกซู พาร์ค ผู้ก่อตั้ง IYF และผู้คิดค้นหลักสูตรการศึกษาเรื่องโลกของจิตใจ

น้องเกรฟ

**น้องเกรฟ กานต์ปภา กรรโมทาร** อายุ 16 ปี อาสาสมัครทีมสื่อ จากโรงเรียนศึกษานารี บอกเล่าว่า สนใจเรื่องสื่อ อยากเรียนด้านสื่อในมหาวิทยาลัย คุณแม่บอกว่าที่ IYF มีคลาสเวิร์กช็อปการทำข่าว จึงลองมาเรียนดูเพื่อเรียนรู้พื้นฐานการสัมภาษณ์ การตั้งกล้อง เมื่อได้เรียนแล้ววันนี้จึงมาเป็นอาสาสมัครทีมสื่อในงานเวิลด์แคมป์เป็นครั้งแรก

_“ได้สัมภาษณ์คนที่มาร่วมกิจกรรมในงาน ถอดเทปสัมภาษณ์ ตอนแรกคิดว่ายาก แต่พอได้ลองจริงๆ แล้วไม่มีอะไรที่เราทำไม่ได้ ให้ลองทำดูก่อน การลงมือทำทำให้เรามีประสบการณ์และสานต่อไปได้อีก ถ้าเรียนอย่างเดียวโดยไม่ได้ปฏิบัติจะไม่ค่อยเห็นผล ได้ลองฝึก ลองทำ เข้าไปพูดคุยกับผู้คนด้วย พี่ๆ ในทีมสื่อใจดีมาก คอยช่วยแนะนำทุกอย่าง”_ น้องเกรฟกล่าว