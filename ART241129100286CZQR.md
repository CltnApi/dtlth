---
layout: post
code: "ART241129100286CZQR"
origin_url: "https://www.khaosod.co.th/sports/news_9527736"
image: "https://github.com/user-attachments/assets/c9eec20c-f307-42b3-8d12-5d2db8e37f04"
title: "นิสิตเก่าบัญชีจุฬาฯ พร้อมใจร่วมงานฟุตบอลกระชับสัมพันธ์ น้องพี่บัญชีจุฬา"
description: "สมาคมนิสิตเก่า คณะพาณิชยศาสตร์และการบัญชี แห่งจุฬาลงกรณ..."
category: "SPORTS"
language: "th"
date: 2024-11-29T10:11:09.917Z
---

# นิสิตเก่าบัญชีจุฬาฯ พร้อมใจร่วมงานฟุตบอลกระชับสัมพันธ์ น้องพี่บัญชีจุฬา

[![นิสิตเก่าบัญชีจุฬาฯ พร้อมใจร่วมงานฟุตบอลกระชับสัมพันธ์ น้องพี่บัญชีจุฬา](https://www.khaosod.co.th/wpapp/uploads/2024/11/uor.jpg "นิสิตเก่าบัญชีจุฬาฯ พร้อมใจร่วมงานฟุตบอลกระชับสัมพันธ์ น้องพี่บัญชีจุฬา")](https://www.khaosod.co.th/wpapp/uploads/2024/11/uor.jpg)

สมาคมนิสิตเก่า คณะพาณิชยศาสตร์และการบัญชี แห่งจุฬาลงกรณ์มหาวิทยาลัย จัดการแข่งขัน “ฟุตบอลกระชับสัมพันธ์ น้องพี่บัญชีจุฬาฯ ครั้งที่ 2” สร้างความสัมพันธ์อันดีระหว่างนิสิตเก่า เมื่อวันที่ 9 และ 23 พฤศจิกายน 2567 ที่ผ่านมา ท่ามกลางบรรยากาศแห่งมิตรภาพและความสนุกสนานของเหล่านิสิตเก่าที่มาร่วมงานกันอย่างคับคั่ง

![](https://www.khaosod.co.th/wpapp/uploads/2024/11/8fb2e082-61aa-4e8c-b49a-3a70cf447ee7.jpg)

สำหรับการจัดงานในครั้งนี้ได้รับเกียรติจาก นายวิชัย กุลสมภพ นายกสมาคมนิสิตเก่าฯ และ รศ.ดร.ธารทัศน์ โมกขมรรคกุล คณบดีคณะพาณิชยศาสตร์และการบัญชี จุฬาลงกรณ์มหาวิทยาลัย ร่วมเป็นประธานในพิธี พร้อมด้วย นายอมรเทพ ทวีพานิชย์ ประธานฝ่ายกิจกรรม สมาคมนิสิตเก่าฯ และ นายศุภชัย รัตนชินกร กรรมการสมาคมนิสิตเก่าฯ ร่วมอำนวยการจัดการแข่งขัน โดยการแข่งขันครั้งนี้ได้รับการสนับสนุนจากองค์กรชั้นนำ ซึ่งนำมาเป็นชื่อทีมการแข่งขัน 4 ทีม ได้แก่ ทีม KPMG, ทีม PWC, ทีม Molten และทีม KingBridge Tower และยังมีกิจกรรมพิเศษของงานคือการร่วมกันมอบเงินบริจาคแก่มูลนิธิเด็กโรคหัวใจ ในพระอุปถัมภ์ของสมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์

ไฮไลต์สำคัญของการแข่งขันในวันที่ 23 พฤศจิกายน คือการพบกันระหว่างทีม Molten นำทีมโดย นายวรเดช ลิ่วแสงทอง พบกับ ทีมนิสิตปัจจุบัน ของคณะบัญชี จุฬาฯ และการแข่งขันรอบชิงชนะเลิศระหว่าง ทีม KingBridge Tower พบกับ ทีม PWC โดยทีมชนะเลิศของปีนี้ได้แก่ ทีม KingBridge Tower

นายวุฒิโชติ อนุสนธิ์พรเพิ่ม กัปตันทีม KingBridge Tower ผู้ชนะเลิศการแข่งขันในปีนี้ กล่าวว่า ”การจัดงานปีนี้สนุกและพิเศษมากขึ้นจากปีที่แล้ว เป็นกิจกรรมที่ดีในการสร้างความสัมพันธ์ระหว่างรุ่นพี่รุ่นน้อง ผมหวังว่าจะมีการจัดงานแบบนี้ต่อเนื่องทุกปี เพื่อสร้างประเพณีที่ดีให้กับชาวบัญชีจุฬาฯ

นายปรัชญาทวี ตรีปัญญา กรรมการสมาคมนิสิตเก่าฯ ผู้ริเริ่มโครงการและผู้ประสานงานหลัก กล่าวถึงการจัดงานครั้งนี้ว่า “ขอขอบคุณทุกฝ่ายที่เกี่ยวข้อง ความสำเร็จของการจัดงานในครั้งนี้เกิดจากความร่วมมือร่วมใจของทุกฝ่าย ทั้งคณะผู้จัดงาน ผู้สนับสนุน และพี่น้องนิสิตเก่าที่มาร่วมงานกันอย่างคับคั่ง นอกจากจะเป็นการสร้างความสัมพันธ์อันดีระหว่างนิสิตเก่าแล้ว ยังเป็นโอกาสดีที่เราได้ร่วมกันทำประโยชน์เพื่อสังคมผ่านการบริจาคให้กับมูลนิธิเด็กโรคหัวใจฯ อีกด้วย”

การจัดการแข่งขันครั้งนี้นับเป็นการกระชับความสัมพันธ์ระหว่างนิสิตเก่าบัญชีจุฬาฯ และเป็นการวางรากฐานสำหรับการจัดกิจกรรมในรูปแบบนี้อย่างต่อเนื่องในอนาคต