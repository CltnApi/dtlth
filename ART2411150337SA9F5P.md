---
layout: post
code: "ART2411150337SA9F5P"
origin_url: "https://www.khaosod.co.th/special-stories/news_9506373"
image: "https://github.com/user-attachments/assets/26a57e70-1ee2-4e81-a9e6-3c542126a5b7"
title: "ปลื้มปริ่ม! ยูเนสโก ยกย่อง ‘สุวรรณภูมิ’ ติดอันดับ 1 ใน 6 สนามบินสวยที่สุดในโลก"
description: "ยูเนสโก ยกย่อง ท่าอากาศยานสุวรรณภูมิ ติดอันดับ 1 ใน 6 สนามบินสวยที่สุดในโลก เตรียมลุ้นอีก 1 รางวัล Prix Versailles ประกาศผล 2 ธ.ค.นี้"
category: "SPECIAL_STORIES"
language: "th"
date: 2024-11-15T04:18:00.278Z
---

# ปลื้มปริ่ม! ยูเนสโก ยกย่อง ‘สุวรรณภูมิ’ ติดอันดับ 1 ใน 6 สนามบินสวยที่สุดในโลก

[![ปลื้มปริ่ม! ยูเนสโก ยกย่อง ‘สุวรรณภูมิ’ ติดอันดับ 1 ใน 6 สนามบินสวยที่สุดในโลก](https://www.khaosod.co.th/wpapp/uploads/2024/11/air.jpg "ปลื้มปริ่ม! ยูเนสโก ยกย่อง ‘สุวรรณภูมิ’ ติดอันดับ 1 ใน 6 สนามบินสวยที่สุดในโลก")](https://www.khaosod.co.th/wpapp/uploads/2024/11/air.jpg)

**ยูเนสโก ยกย่อง ท่าอากาศยานสุวรรณภูมิ ติดอันดับ 1 ใน 6 สนามบินสวยที่สุดในโลก เตรียมลุ้นอีก 1 รางวัล Prix Versailles ประกาศผล 2 ธ.ค.นี้**

เมื่อวันที่ 15 พ.ย.2567 **นายคารม พลพรกลาง รองโฆษกประจำสำนักนายกรัฐมนตรี** เปิดเผยว่า **ท่าอากาศยานสุวรรณภูมิ** ภายใต้การบริหารงานของบริษัท ท่าอากาศยานไทย จำกัด (มหาชน) (ทอท.) ได้รับการยกย่องจาก ยูเนสโก (UNESCO) ให้ติดอันดับ 1 ใน 6 สนามบินที่สวยที่สุดในโลกประจำปี 2567 (The World’s most beautiful List 2024)

นอกจากนี้ อาคารเทียบเครื่องบินรองหลังที่ 1 (SAT-1) ท่าอากาศยานสุวรรณภูมิ ยังถูกเสนอชื่อเข้ารับรางวัล Prix Versailles หมวดหมู่สนามบิน จากคณะกรรมการ The Prix Versailles Selection Committee ซึ่งร่วมกับ UNESCO ทั้งนี้ จะประกาศผลอย่างเป็นทางการ ในวันที่ 2 ธ.ค. 2567 ที่สำนักงานใหญ่ UNESCO กรุงปารีส ประเทศฝรั่งเศส

สำหรับเกณฑ์การให้คะแนนการออกแบบสถาปัตยกรรมที่โดดเด่นในด้านความงาม ทั้งภายนอก และภายในอาคาร ประกอบด้วย ความคิดสร้างสรรค์ นวัตกรรม ที่ผสมผสานกับบริบททางสังคมและสิ่งแวดล้อม

สำหรับอาคาร SAT-1 ท่าอากาศยานสุวรรณภูมินั้น เป็นอาคารสูง 4 ชั้น และชั้นใต้ดิน 2 ชั้น มีพื้นที่ 216,000 ตารางเมตร มีประตูทางออกเชื่อมต่อกับหลุมจอดประชิดอาคาร (Contact Gate) จำนวน 28 หลุมจอด ถือว่ามีความโดดเด่นด้านสถาปัตยกรรม อัตลักษณ์ การออกแบบ การสร้างประสบการณ์ให้ผู้โดยสาร

รวมทั้งให้ความสำคัญกับความยั่งยืนทางวัฒนธรรม และสิ่งแวดล้อม โดยเฉพาะการถ่ายทอดความวิจิตรของเอกลักษณ์และอัตลักษณ์ไทย สร้างความประทับใจให้กับนักท่องเที่ยวเดินทางเข้ามาในประเทศ

**สำหรับ 6 สนามบินที่เว็บไซต์ www.prix-versailles.com ได้ประกาศ 6 สนามบินที่สวยที่สุดในโลกประจำปี 2567** ได้แก่  
1) อาคาร SAT-1 ท่าอากาศยานสุวรรณภูมิ ประเทศไทย  
2) อาคารผู้โดยสาร E ท่าอากาศยานนานาชาติโลแกน (Logan International Airport) ประเทศสหรัฐอเมริกา  
3) อาคารผู้โดยสารที่ 2 ท่าอากาศยานชางงี (Changi Airport) ประเทศสิงคโปร์

4) ท่าอากาศยานนานาชาติซายิด (Zayed International Airport) ประเทศสหรัฐอาหรับเอมิเรตส์  
5) ท่าอากาศยานนานาชาติเฟลิเป้ แองเจเลส (Felipe Ángeles International Airport) ประเทศเม็กซิโก  
6) ท่าอากาศยานนานาชาติแคนซัสซิตี้ (Kansas City International Airport)ประเทศสหรัฐอเมริกา