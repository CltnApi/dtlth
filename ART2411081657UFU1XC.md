---
layout: post
code: "ART2411081657UFU1XC"
origin_url: "https://www.khaosod.co.th/sports/news_9497179"
image: "https://github.com/user-attachments/assets/b5d3a841-d4cd-4ac3-9660-92f83280d0f2"
title: "บิ๊กป๋อม ขอโทษแฟนฟุตซอลไทย ตกรอบ - ชี้เกิดขึ้นได้ทุกกีฬาหากถ่ายเลือดใหม่"
description: "\"บิ๊กป๋อม\" อดิศักดิ์ เบ็ญจศิริวรรณ อุปนายกสมาคมกีฬาฟุตบอลแห่งประเทศไทย ออกมากล่าวขอโทษแฟนฟุตซอล หลังฟุตซอลทีมชาติไทย พลาดโอกาสป้องกันแชมป์อาเซียน"
category: "SPORTS"
language: "th"
date: 2024-11-08T17:01:13.449Z
---

# บิ๊กป๋อม ขอโทษแฟนฟุตซอลไทย ตกรอบ - ชี้เกิดขึ้นได้ทุกกีฬาหากถ่ายเลือดใหม่

[![บิ๊กป๋อม ขอโทษแฟนฟุตซอลไทย ตกรอบ - ชี้เกิดขึ้นได้ทุกกีฬาหากถ่ายเลือดใหม่](https://www.khaosod.co.th/wpapp/uploads/2024/11/2497925.jpg "บิ๊กป๋อม ขอโทษแฟนฟุตซอลไทย ตกรอบ - ชี้เกิดขึ้นได้ทุกกีฬาหากถ่ายเลือดใหม่")](https://www.khaosod.co.th/wpapp/uploads/2024/11/2497925.jpg)

**“บิ๊กป๋อม” อดิศักดิ์ เบ็ญจศิริวรรณ อุปนายกสมาคมกีฬาฟุตบอลแห่งประเทศไทย ออกมากล่าวขอโทษแฟนฟุตซอล หลังฟุตซอลทีมชาติไทย พลาดโอกาสป้องกันแชมป์อาเซียน พร้อมขอให้ทีมชุดได้เวลาในการสร้างทีมขึ้นมา**

ฟุตซอลไทย พ่ายต่อ อินโดนีเซีย 1-5 ทำได้เพียงเข้าไปชิงอันดับ 3 กับออสเตรเลีย ในศึกฟุตซอลชิงแชมป์อาเซียน 2024 โดยการตกรอบครั้งนี้ ทำให้เป็นครั้งแรก นับตั้งแต่จัดรายการนี้มา 18 ครั้ง ที่ทีมชาติไทย เข้าร่วม และไม่ได้แชมป์ (ไทย เป็นแชมป์ 16 สมัย ส่วน 1 ครั้งที่ขาดไปคือ ปี 2010 ที่เวียดนาม ซึ่งไทย ไม่ได้เข้าร่วม)

หลังการแข่งขัน **“บิ๊กป๋อม” กล่าวว่า** “เราต้องยอมรับในความพ่ายแพ้และต้องขอโทษแฟนๆฟุตซอลไทยที่ติดตามเชียร์ทั้งการถ่ายทอดสดและที่สนาม แม้จะเป็นครั้งแรกที่เราไม่สามารถเข้าไปชิงชนะเลิศได้ดังเช่นการแข่งขัน 16 ครั้งที่ผ่านมาที่เราพยายามรักษาไว้ แต่ผมคิดว่าเหตุการณ์ในลักษณะนี้ ไม่ว่าจะเป็นกีฬาชนิดใดต้องเกิดขึ้นในสักวัน การถ่ายเลือดใหม่เป็นนโยบายเพื่อให้นักเตะใหม่ๆได้มาหาประสบการณ์อย่างจริงจัง ครั้งนี้ไม่ได้เป็นการเล่น คัดเลือก เพื่อไปแข่งขันรายการใดจึงควรจะเป็นเวทีระดับนานาชาติเวทีแรกที่พวกเขามีโอกาสจะได้เรียนรู้และทดสอบ” อดิศักดิ์ เบ็ญจศิริวรรณ กล่าว

“ผมคิดว่าเกมวันนี้พวกเขาก็ทำหน้าที่กันได้ดีและเต็มที่แล้ว รูปเกมอาจจะดีกว่าทุกนัดที่ผ่านมา แต่เมื่อมีข้อผิดพลาดก็ทำให้เสียประตู สิ่งที่ยังขาดคือประสบการณ์โดยเฉพาะ 3 ลูกแรกที่เราเสียประตูเรามีโอกาสแต่ยังไม่นิ่งพอ เป็นสิ่งที่จะสอนพวกเขาให้เดินหน้าก้าวต่อไปได้ในอนาคต เพราะอย่างไรเราก็ต้องสร้างรุ่นใหม่ขึ้นมาทดแทนให้ได้ไม่สามารถจะใช้ผู้เล่นเดิมไปได้ตลอด อยากจะให้แฟนฟุตซอลไทยได้เข้าใจและให้โอกาสเด็กๆชุดนี้ได้ก้าวต่อไป เรายังมีแมตช์ชิงอันดับ 3 กับออสเตรเลีย ทุกคนจะยังทำหน้าที่กันอย่างเต็มที่ที่สุดเพื่อคว้าอันดับ 3 ให้ได้”

โปรแกรมนัดต่อไปของ ฟุตซอลไทย จะทำศึกชิงแชมป์อาเซียน รอบชิงอันดับที่สาม พบกับ ออสเตรเลีย ที่ สนาม เทอร์มินอลฮอลล์ ศูนย์การค้าเทอร์มินอล 21 โคราช จังหวัดนครราชสีมา ในวันที่ 10 พฤศจิกายน 2567 เวลา 15.00 น. เปิดเข้าชมฟรี และถ่ายทอดสดทาง Youtube, Facebook – ช้างศึก และ ฟุตซอลไทยแลนด์