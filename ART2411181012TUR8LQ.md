---
layout: post
code: "ART2411181012TUR8LQ"
origin_url: "https://www.khaosod.co.th/entertainment/news_9510645"
image: "https://github.com/user-attachments/assets/2e0e57c9-23bb-4858-b014-83d1d0669e6e"
title: "คอนเสิร์ต “คิดถึง รณชัย ถมยาปริวัฒน์” อบอวลความรักจากศิลปินและแฟนเพลง “อ๊อด คีรีบูร”"
description: "คอนเสิร์ตแห่งรอยยิ้มและน้ำตา “คิดถึง รณชัย ถมยาปริวัฒน์” อบอวลทุกมวลความรัก ความคิดถึง จากกองทัพศิลปินและแฟนเพลง “อ๊อด คีรีบูร”"
category: "ENTERTAINMENT"
language: "th"
date: 2024-11-18T10:25:51.302Z
---

# คอนเสิร์ต “คิดถึง รณชัย ถมยาปริวัฒน์” อบอวลความรักจากศิลปินและแฟนเพลง “อ๊อด คีรีบูร”

[![คอนเสิร์ต “คิดถึง รณชัย ถมยาปริวัฒน์” อบอวลความรักจากศิลปินและแฟนเพลง “อ๊อด คีรีบูร”](https://www.khaosod.co.th/wpapp/uploads/2024/11/aodcereboon_181167-1.jpg "คอนเสิร์ต “คิดถึง รณชัย ถมยาปริวัฒน์” อบอวลความรักจากศิลปินและแฟนเพลง “อ๊อด คีรีบูร”")](https://www.khaosod.co.th/wpapp/uploads/2024/11/aodcereboon_181167-1.jpg)

**คอนเสิร์ตแห่งรอยยิ้มและน้ำตา “คิดถึง รณชัย ถมยาปริวัฒน์” อบอวลทุกมวลความรัก ความคิดถึง จากกองทัพศิลปินและแฟนเพลง “อ๊อด คีรีบูร”**

เป็นคอนเสิร์ตที่อบอวลด้วยบทเพลงและเรื่องราวแห่งความทรงจำ ที่ถ่ายทอดจากความรักและคิดถึง ตั้งแต่ต้นจนจบจริงๆ สำหรับ คอนเสิร์ต **“คิดถึง รณชัย ถมยาปริวัฒน์”** ที่จัดขึ้นวันที่ 16 พฤศจิกายน ณ **เจเจ ฮอลล์** โดยผู้จัดคุณภาพ **Classy Records** ที่มีศิลปินต่างรุ่น ต่างยุค รวมตัวถ่ายทอดบทเพลงของ **อ๊อด-รณชัย ถมยาปริวัฒน์** สุภาพบุรุษจิตใจดีแห่งวงการเพลงไทยที่ทุกคนรัก เคารพ และยังเป็นศิลปินที่สร้างบทเพลงและเรื่องราวดีๆ ให้มิตรรักได้จดจำไม่ลืมเลือน

![คอนเสิร์ต “คิดถึง รณชัย ถมยาปริวัฒน์” อบอวลความรักจากศิลปินและแฟนเพลง “อ๊อด คีรีบูร”](https://www.khaosod.co.th/wpapp/uploads/2024/11/aodcereboon_181167-9.jpg)

เริ่มต้นคอนเสิร์ต คิดถึง รณชัย ด้วยเพลง **“หากรัก”** ที่ถ่ายทอดโดย ต้อม เรนโบว์ ผู้เกริ่นเล่าเรื่องราวของเพื่อนอย่าง **อ๊อด คีรีบูร** ก่อนส่งต่อเวทีให้กับศิลปินรุ่นน้อง **ฟอร์ด สบชัย ไกรยูรเสน** หนึ่งในศิลปินผู้ฝากฝีมือในอัลบั้มชุด **“Tribute to อ๊อด คีรีบูน”** โดยฟอร์ดได้นำเพลง **“ภาพในฝัน”** และ **“เธอเท่านั้น”** มาถ่ายทอดพร้อมเล่าเรื่องราวเบื้องหลังแห่งบทเพลงในอัลบั้มนี้

**จิ๊ป-วสุ แสงสิงแก้ว** เข้ามาถ่ายทอดเพลง **“โอ้…นกน้อย”** ให้แฟนเพลงได้โยกย้าย ต่อด้วยเพลง **“อายุไม่สำคัญ”** ร่วมกับศิลปินเสียงสวยอย่าง **อิ๋ว-พิมพ์โพยม เรืองโรจน์** และรับไม้ต่อจากจิ๊ปด้วยการร้องเพลง **“มนต์รักอสูร”** ร่วมกับ **เอฟ รัฐพงศ์ ปิติชาญ** อีกหนึ่งศิลปินรุ่นใหม่จากเวที **The Golden Song** ที่เป็นขวัญใจคนทุกวัย ทำเอาใครๆ ที่นั่งชมก็โดนเสียงและเสน่ห์ของน้องชายคนนี้ตกเข้าเต็มๆ

และเพื่อเป็นการเอาใจแฟนๆ ที่เพิ่งตกหลุมรักเสียงอันมีเสน่ห์ เอฟ ก็ได้นำเพลง **“โลกแห่งความรัก”** ถ่ายทอดแบบเพลงคู่เป็นครั้งแรก ร่วมกับ **เมจิ ภัทรานิษฐ์** อีกหนึ่งศิษย์เก่าคุณภาพจากเวที **The Golden Song** โดยเมจิเองก็มากับเพลง **“รักต่างแดน”** ที่หลังร้องเสร็จ ไฟก็มืดลง ก่อนทุกคนได้พบกับเมดเลย์พิเศษจากนักเรียนโรงเรียนมิวสิคบ็อกส์โค้ชชิ่งเฮาส์ ที่ตามด้วยโชว์สุดน่ารักจากกลุ่มหนูน้อยในเพลง **“เปาะแปะ”** ที่มีพี่ **ไข่ตุ๋น ญาณรินทร** หนุ่มน้อยเสียงมหัศจรรย์จากเวที **The Golden Song** มาร่วมแจม จากนั้นไข่ตุ๋น ก็ขอเป็นตัวแทน ถ่ายทอดความรู้สึกผ่านเพลง **“เด็กกำพร้า”** เพื่อเป็นกำลังใจให้เพื่อนๆ น้องๆ ทั้งหลายที่อยู่ในสถานะเช่นนี้

ADVERTISEMENT

![คอนเสิร์ต “คิดถึง รณชัย ถมยาปริวัฒน์” อบอวลความรักจากศิลปินและแฟนเพลง “อ๊อด คีรีบูร”](https://www.khaosod.co.th/wpapp/uploads/2024/11/aodcereboon_181167-6.jpg)

เบรคโชว์เรียกน้ำย่อย **ดีเจโจ้ เฉลิมศักดิ์ อังศุพันธ์** ทำหน้าที่พิธีกร เชิญ **ป๊อก-ธนัทบดี บุญญภักชยกิจ** ผู้บริหารค่าย **Classy Records** เล่าถึงที่มาของการจัดคอนเสิร์ตครั้งนี้ พร้อมเปิดเผยเรื่องที่หลายคนไม่รู้มาก่อนว่า **“ลิขสิทธิ์เพลงของพี่อ๊อดเป็นของครอบครัว ถมยาปริวัฒน์ แต่เพียงผู้เดียว และได้รับอนุญาตให้มาใช้ในคอนเสิร์ตนี้”**

จากนั้น **ดีเจโจ้ เฉลิมศักดิ์ อังศุพันธ์** ก็สลัดภาพพิธีกรกลายเป็นศิลปินผู้ถ่ายทอดเพลง **“ไร้คู่”** ก่อนจะนำเข้าสู่ การแสดงสุดพิเศษของ **หนึ่ง-จักรวาล เสาธงยุติธรรม** ที่ร่วมบรรเลงเปียโนให้กับ **เจี๊ยบ-นนทิยา จิวบางป่า** ที่พยายามถ่ายทอดบทเพลงเคล้าน้ำตา **“เพื่อสองเรา”** ให้จบลง ทำให้เจี๊ยบ รู้ตัวว่าไม่สามารถถ่ายทอดเพลงถัดไปได้จบเพลงแน่นอน จึงเชื้อเชิญ **“เอิ๊ก ชมนวรรณ ถมยาปริวัฒน์”** บุตรสาวหัวแก้วหัวแหวนของ **“อ๊อด คีรีบูร”** มาร่วมร้องในเพลง **“รักนี้เหมือนฝัน”** ด้วยกัน ถือเซอร์ไพรส์ที่พิเศษสุดๆ ของงานนี้

![คอนเสิร์ต “คิดถึง รณชัย ถมยาปริวัฒน์” อบอวลความรักจากศิลปินและแฟนเพลง “อ๊อด คีรีบูร”](https://www.khaosod.co.th/wpapp/uploads/2024/11/aodcereboon_181167-8.jpg)

กระตุกอารมณ์ด้วยจังหวะดิสโก้กับวง เดอะ สกาล่า ที่มากับเพลง **“ไฟ”** เวอร์ชั่นงานเต้นรำที่โก้สุดๆและได้เชิญพี่ชายเสียงอบอุ่นตลอดกาลอย่าง ปั่น ไพบูลย์เกียรติ เขียวแก้ว มาโชว์เพลง **“หากรัก”** ในเวอร์ชั่นการร้องสไตล์พี่ปั่น ไพบูลย์เกียรติ ก่อนมอบเวทีให้เหล่าศิลปิน The Golden Song มาโชว์พลังเสียงหูเคลือบทองกันเต็มๆ ไม่ว่าจะเป็น แอ๊ค โชคชัย ที่มากับเพลง **“สะพานรัก**” และ **“ลาสาวแม่กลอง”** ที่ทัพแฟนคลับขนกำลังใจมาให้เต็มคอ และพา สปาย ภาสกรณ์ อีกหนึ่งศิลปินไฟแรงมาร้องเพลง **“ตลอดกาล”** และ **“ความในใจ”** ให้ทุกคนได้ฟังกัน

![คอนเสิร์ต “คิดถึง รณชัย ถมยาปริวัฒน์” อบอวลความรักจากศิลปินและแฟนเพลง “อ๊อด คีรีบูร”](https://www.khaosod.co.th/wpapp/uploads/2024/11/aodcereboon_181167-3.jpg)

ถึงคิวซุปเปอร์สตาร์ปี 80 **ต้น-สุชาติ ชวางกูร** ที่ต้องสะกดอารมณ์และเสียงร้องมิให้สั่นเครื่อเพื่อถ่ายทอดบทเพลง “**รอวันฉันรักเธอ”** เพลงที่ อ๊อด รณชัย แต่งไว้ก่อนทำวงคีรีบูรและเกือบจะเป็นเพลงที่พี่ต้น สุชาติ ได้นำมาร้องใส่ในผลงานอัลบั้มของตัวเอง

อีกหนึ่งแขกรับเชิญคนสำคัญ ที่เป็นทั้งเพื่อนสนิทและสมาชิก **“คีรีบูร”** คือ **“โอ๋ ไพศาล อัญญธนา”** ที่เรียกหยดน้ำตาจากผู้ชมทั่วทั้งฮอลล์ จากเสียงร้องที่เริ่มสั่นเครือตั้งแต่คำแรกของบทเพลง **“ทะเลแห่งความหลัง”** ที่เล่ามุมเล็กๆของน่าประทับใจของ **“****หัวหน้าอ๊อด”** ให้แฟนเพลงได้อมยิ้มพร้อมหยดน้ำตากันถ้วนหน้า

![คอนเสิร์ต “คิดถึง รณชัย ถมยาปริวัฒน์” อบอวลความรักจากศิลปินและแฟนเพลง “อ๊อด คีรีบูร”](https://www.khaosod.co.th/wpapp/uploads/2024/11/aodcereboon_181167-4.jpg)

นอกจากรุ่นใหญ่ฝีมือเทพแล้ว เวทีครั้งนี้ยังมี เพื่อน ณัฐิภา สาวน้อยจาก **Classy Records** น้องเล็กของคอนเสิร์ตครั้งนี้ มาโชว์เพลง **“เพื่อน”** พร้อมส่งเข้าช่วงท้ายของคอนเสิร์ตที่เริ่มด้วยการแสดงสุดพิเศษของ **ปุ้ม-อรวรรณ เย็นพูนสุข** และ **แหม่ม-พัชริดา วัฒนา** ในเพลง “**ทางสายใหม่”** กับ **“ลืมไม่ได้”** ก่อนจะเป็นช่วงส่งคนดูกลับบ้านอย่างอบอุ่นตำนานเท้าไฟยุค 90 ทัช ณ ตะกั่วทุ่งที่ปรากฏตัวในมาดนุ่มละมุนกับเพลง **“เจ็บแล้วจำ**” และ **“อดีตรักยามเย็น”** แบบที่หลายคนไม่คุ้นตา ก่อนจะถึงเวลาบรรเลงเพลงสุดท้าย ด้วยอังกอร์เพลงฮิต **“รอวันฉันรักเธอ”** อีกครั้ง ที่เพื่อนศิลปินทั้งหมดออกมาร้องร่วมกันพร้อมกับแฟนเพลงทั้วทั้งฮอลล์ ถือเป็นการปิดท้ายคอนเสิร์ตที่อบอุ่นและสวยงาม

![คอนเสิร์ต “คิดถึง รณชัย ถมยาปริวัฒน์” อบอวลความรักจากศิลปินและแฟนเพลง “อ๊อด คีรีบูร”](https://www.khaosod.co.th/wpapp/uploads/2024/11/aodcereboon_181167-7.jpg)

**“คิดถึง รณชัย ถมยาปริวัฒน์”** เป็นคอนเสิร์ตที่อบอวลด้วยความรัก ความคิดถึง รวมไปถึงบทเพลงในตำนานและเรื่องราวจากปากของเหล่าศิลปินที่จะพาทุกคนย้อนวันวานเส้นทางของ **อ๊อด รณชัย** ตั้งแต่วันที่สมาชิกคีรีบูน จนถึงวันที่กลายเป็นพี่ชายผู้เป็นที่รักในวงการเพลง ทำให้งานครั้งนี้กลายเป็นความทรงจำสุดพิเศษของผู้ชมและศิลปินไปตลอดกาล