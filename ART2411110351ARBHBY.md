---
layout: post
code: "ART2411110351ARBHBY"
origin_url: "https://www.khaosod.co.th/breaking-news/news_9499632"
image: "https://github.com/user-attachments/assets/e9943e52-0ca4-41e1-ae5b-779d2d1c08c3"
title: "ทนายสายหยุด เตรียมพบ ทนายตั้ม-เมีย เปิดบัญชีให้ใช้ ไม่หวั่นโจทก์เยอะ"
description: "ทนายสายหยุด เตรียมพบ ทนายตั้ม-เมีย เปิดบัญชีให้ใช้ ไม่หวั่น โจทก์อยู่ข้างในเยอะ เชื่อมั่นการดูแลของราชทัณฑ์ เขามีวิธีป้องกันอยู่แล้ว"
category: "HOT_NEWS"
language: "th"
date: 2024-11-11T03:56:40.019Z
---

# ทนายสายหยุด เตรียมพบ ทนายตั้ม-เมีย เปิดบัญชีให้ใช้ ไม่หวั่นโจทก์เยอะ

[![ทนายสายหยุด เตรียมพบ ทนายตั้ม-เมีย เปิดบัญชีให้ใช้ ไม่หวั่นโจทก์เยอะ](https://www.khaosod.co.th/wpapp/uploads/2024/11/Sai-Yud-Lawyer.jpg "ทนายสายหยุด เตรียมพบ ทนายตั้ม-เมีย เปิดบัญชีให้ใช้ ไม่หวั่นโจทก์เยอะ")](https://www.khaosod.co.th/wpapp/uploads/2024/11/Sai-Yud-Lawyer.jpg)

**ทนายสายหยุด เตรียมพบ ทนายตั้ม-เมีย เปิดบัญชีให้ใช้ ไม่หวั่น โจทก์อยู่ข้างในเยอะ เชื่อมั่นการดูแลของราชทัณฑ์ เขามีวิธีป้องกันอยู่แล้ว**

วันที่ 11 พ.ย.2567 นายสายหยุด เพ็งบุญชู ทนายความของ นายษิทรา เบี้ยบังเกิด หรือ ทนายตั้ม เปิดเผยทางโทรศัพท์ว่า วันนี้จะเข้าเยี่ยมทนายตั้มในช่วงบ่าย เนื่องจากช่วงเช้า ตนติดภารกิจคดีอื่น โดนการเข้าเยี่ยม จะเข้าไปคุยเรื่องความเป็นอยู่ ว่าต้องการอะไรเพิ่มเติมหรือไม่

นายสายหยุด กล่าวต่อว่า รวมถึงจะฝากเงินเข้าบัญชีให้ไว้ใช้จ่าย และภรรยาของทนายตั้มเช่นกัน ก็จะเข้าเยี่ยมถามความเป็นอยู่และความต้องการต่าง ๆ และพูดให้กำลังใจว่ากำลังหาทางประกันตัวให้อยู่ แต่คงไม่ได้คุยเรื่องการสู้คดีกับภรรยาของทนายตั้มเพราะคงไม่ได้ทราบรายละเอียดอะไร

นายสายหยุด กล่าวอีกว่า ส่วนแนวทางการต่อสู้คดี ตอนนี้คงยังไม่ได้คุย จะรอให้ผ่านพ้น 5 วันแรกของการอยู่แดนกักโรคไปก่อน และคงคุยแค่ความเป็นอยู่เพราะมันไม่ส่วนตัว พอพ้นการกักโรคสามารถนั่งตรงข้ามกันได้ค่อยคุยถึงแนวทางการต่อสู้คดี

เมื่อถามว่าหากพ้นกักโรคแล้วแยกแดนทนายตั้มกังวลหรือไม่ว่าจะเจอคู่กรณีในเรือนจำ ทนายความ กล่าวว่า ไม่มีโจทก์แน่นอน เรือนจำเขามีวิธีป้องกันอยู่แล้ว เป็นเรือนจำรุ่นใหม่ มีการแยกแดน มีผู้คุมดูแล ตนเข้าไปเยี่ยมลูกความคนอื่นก็ไม่มีทะเลาะอะไรกัน

ส่วนประเด็นที่ทนายจะหาพยานคนกลางที่เป็นผู้เชี่ยวชาญมาให้สอบเพิ่มนั้น ทางกองปราบมองว่าจะเป็นการประวิงเวลา ทนาย กล่าวว่า มันมีกรอบเวลากฎหมายอยู่แล้ว พนักงานสอบสวนก็ต้องทำให้ครบ 6 ฝาก 72 วัน ที่จะต้องส่งสำนวน และนี่เพิ่งจะฝากแรกเอง และพนักงานสอบสวนก็บอกเองว่าเหลือสอบพยานฝั่งผู้กล่าวหาอีกหลายปาก ตนมองว่าไม่เป็นการประวิงเวลา

ส่วนผู้เชียวชาญที่จะนำมาเป็นพยานนั้น ทางทนายความ กล่าวว่า ต้องดูหน่วยว่าหน่วยงานไหนที่เกี่ยวข้องกับข้อกล่าวหาทนายตั้ม ถ้าเป็นหน่วยงานราชการก็ต้องให้พนักงานสอบสวนออกหมายเรียกมา แต่หากไม่เกี่ยวข้องทางตนก็จะประสานขอความร่วมมือมาให้ปากคำ ซึ่งพยานทุกคนจะต้องสมัครใจที่จะให้ข้อมูล