---
layout: post
code: "ART2410310906KW84KT"
origin_url: "https://www.khaosod.co.th/https://www.khaosod.co.th/lifestyle/news_9479033"
image: "https://github.com/user-attachments/assets/3626560e-5872-42d7-86df-ca83d7f91946"
title: "หลาก&หลายรถยนต์ - ลอง‘ซีกเกอร์เอ็กซ์’SUVอีวีหรู  แรงทันใจ-ใส่ระบบความปลอดภัยล้นคัน"
description: " เปิดตัวมาระยะหนึ่งแล้ว สำหรับเจ้าซีกเกอร์ เอ็กซ์ (ZEEKR X) รถ SUV ไฟฟ้า 100% ที่วางตัวเองเป็นแบรนด์ระดับพรีเมียม ภายใต้ร่มเงาบริษัทแม่ จีลี่ ออโตโมบิล"
category: "LIFESTYLE"
language: "en"
date: 2024-11-01T11:06:10.888Z
---

# หลาก&หลายรถยนต์ - ลอง‘ซีกเกอร์เอ็กซ์’SUVอีวีหรู  แรงทันใจ-ใส่ระบบความปลอดภัยล้นคัน

[![หลาก&หลายรถยนต์ - ลอง‘ซีกเกอร์เอ็กซ์’SUVอีวีหรู  แรงทันใจ-ใส่ระบบความปลอดภัยล้นคัน](https://www.khaosod.co.th/wpapp/uploads/2024/10/YON-scaled.jpg "หลาก&หลายรถยนต์ - ลอง‘ซีกเกอร์เอ็กซ์’SUVอีวีหรู  แรงทันใจ-ใส่ระบบความปลอดภัยล้นคัน")](https://www.khaosod.co.th/wpapp/uploads/2024/10/YON-scaled.jpg)

เปิดตัวมาระยะหนึ่งแล้ว สำหรับเจ้าซีกเกอร์ เอ็กซ์ (ZEEKR X) รถ SUV ไฟฟ้า 100% ที่วางตัวเองเป็นแบรนด์ระดับพรีเมียม ภายใต้ร่มเงาบริษัทแม่ จีลี่ ออโตโมบิล ยักษ์ใหญ่วงการรถยนต์แดนมังกร

**โดยนำข้อดีจากแพลตฟอร์ม และระบบความปลอดภัยของรถยนต์ฝั่งยุโรปอย่างวอลโว่ ที่อยู่ในเครือเดียวกัน ผสานกับเทคโนโลยีอันทันสมัยจากจีนเข้าไว้ด้วยกัน ทำให้แตกต่าง แต่ยังคงมีกลิ่นอายความเป็นรถยุโรปอยู่พอประมาณ**

![หลาก&หลาย - ลอง‘ซีกเกอร์เอ็กซ์’SUVอีวีหรู แรงทันใจ-ใส่ระบบความปลอดภัยล้นคัน](https://www.khaosod.co.th/wpapp/uploads/2024/10/YON7.jpg)

ล่าสุด **‘ข่าวสด ยานยนต์’** มีโอกาสได้นำมาทดสอบ เป็นรุ่น Flagship หรือตัวท็อป มอเตอร์คู่ ขับเคลื่อนสี่ล้อ ให้กำลังสูงสุด 428 แรงม้า แรงบิดสูงสุด 543 นิวตัน-เมตร

รับรถกันที่สำนักงานใหญ่ ย่านสีลม ได้ผู้บริหารสาว **ศศิธร วิเศษไชยยะ** ผู้จัดการผลิตภัณฑ์ มาแนะนำการใช้ข้อมูล และการใช้งานอุปกรณ์ต่างๆ ที่อัดแน่นเทคโนโลยีเต็มคัน

![หลาก&หลาย - ลอง‘ซีกเกอร์เอ็กซ์’SUVอีวีหรู แรงทันใจ-ใส่ระบบความปลอดภัยล้นคัน](https://www.khaosod.co.th/wpapp/uploads/2024/10/YON4.jpg)

_ออกจากลานจอดรถ เจอกับการจราจรแสนสาหัส ดีว่าเจ้าซีกเกอร์ เอ็กซ์ มีความสูงโปร่ง โล่งสบาย ประกอบกับสีภายในเน้นโทนอบอุ่น เทา ขาว และแต่งแต้มด้วยวัสดุ สีทองแดง_

เพลิดเพลินกับเสียงเพลง จากเครื่องเสียง และลำโพงแบรนด์ยามาฮ่า 13 จุด

**กระจกหน้าบานใหญ่ ตัวรถที่สูง ช่วยให้มองไปข้างหน้าได้หลายช่วงคัน กำลังจากมอเตอร์คู่ เรียกมาใช้งานได้อย่างทันใจ ไม่ว่าจะออกตัว หรือเร่งแซงเปลี่ยนเลน**

![หลาก&หลาย - ลอง‘ซีกเกอร์เอ็กซ์’SUVอีวีหรู แรงทันใจ-ใส่ระบบความปลอดภัยล้นคัน](https://www.khaosod.co.th/wpapp/uploads/2024/10/YON2.jpg)

ช่วงล่างใช้งานในเมือง มีความตึงตังอยู่บ้าง ผ่านหลุม บ่อ คอสะพาน บนย่านความเร็วสูง มีแรงสะท้อนให้รู้สึกอยู่พอประมาณ ไม่ถึงกระเด้งกระดอน

ส่วนการเข้าโค้ง และเปลี่ยนเลน มีแรงเหวี่ยงอยู่บ้างพอประมาณ แต่มีอาการหน้าดื้อ ท้ายดิ้นให้หนักใจ ประมาณว่า เป็นไปตามบุคลิกรถ SUV ที่มีความสูงกว่าปกตินิดหน่อย

![หลาก&หลาย - ลอง‘ซีกเกอร์เอ็กซ์’SUVอีวีหรู แรงทันใจ-ใส่ระบบความปลอดภัยล้นคัน](https://www.khaosod.co.th/wpapp/uploads/2024/10/YON3.jpg)

ระบบความปลอดภัย เป็นสิ่งแรกที่ซีกเกอร์ให้ความสำคัญ ระบบเตือน และช่วยเบรกทั้งด้านหน้า

_รวมถึงเวลาถอยหลัง ออกจากที่จอด มีมอเตอร์ไซค์วิ่งสวนทางมา ทำให้ไม่ทันได้มองด้านขวา ดีว่าระบบช่วยตรวจสอบให้รอบคัน จากกล้องความละเอียดสูง 5 ตัว เรดาร์ความยาวคลื่น 5 มิลลิเมตร และเรดาร์อัลตราโซนิก 12 ตัว ใครจะมาทางไหน รับมือได้หมด_

ขับออกนอกเมือง วิ่งสายเอเชีย มีโอกาสเติมคันเร่ง แน่นอนว่าความเร็วมาทันใจเหมือนเดิม แถมยังไต่ขึ้นไปแบบไม่มีเหนื่อยไม่มีท้อ

บนย่านความเร็ว 100-120 ก.ม.ต่อช.ม. ช่วงล่างนิ่งกริบ รวมถึงความเงียบในห้องโดยสาร ช่วยให้ไม่เกิดความเครียด

**แต่พอทะลุไปกว่านั้น ช่วงล่างเริ่มมีอาการนุ่มให้ได้รู้สึก โดยเฉพาะการเปลี่ยนเลนกะทันหัน แต่ไม่ถึงกับย้วยจนเสียทรง ประมาณว่ายังเอาอยู่**

![หลาก&หลาย - ลอง‘ซีกเกอร์เอ็กซ์’SUVอีวีหรู แรงทันใจ-ใส่ระบบความปลอดภัยล้นคัน](https://www.khaosod.co.th/wpapp/uploads/2024/10/YON5.jpg)

ดีไซน์ภายนอก การออกแบบแตกต่างจากทั่วไปอย่างเห็นได้ชัด ไฟหน้าแบบ 2 ชั้น เอกลักษณ์เฉพาะ กระจกมองข้างแบบไร้กรอบ รวมถึงกระจกประตูทั้ง 4 บานแบบไร้กรอบ สไตล์รถสปอร์ต ไฟท้าย LED พาดยาวแนวนอน เว้าตรงกลางใส่ชื่อแบรนด์แบบสามมิติ

**ภายในหน้าจอแสดงข้อมูลขนาด 8.8 นิ้ว ติดตั้งบนคอพวงมาลัย ดังนั้นไม่ว่าจะปรับพวงมาลัยสูงต่ำแค่ไหน ก็ไม่บังจอนี้แน่นอน แต่ถ้าไม่อยากละสายตา สามารถดูข้อมูลต่างๆ แบบสี รวมถึงระบบนำทางเนวิเกเตอร์ บนกระจกหน้าได้อีกด้วย**

ขณะที่หน้าจอกลางขนาด 14.6 นิ้ว ทำหน้าที่เป็นศูนย์กลางการควบคุมอุปกรณ์ และความบันเทิง มีที่ชาร์จโทรศัพท์แบบไร้สาย พวงมาลัยดีไซน์เท่มัลติฟังก์ชัน

![หลาก&หลาย - ลอง‘ซีกเกอร์เอ็กซ์’SUVอีวีหรู แรงทันใจ-ใส่ระบบความปลอดภัยล้นคัน](https://www.khaosod.co.th/wpapp/uploads/2024/10/YON6.jpg)

คอนโซลกลางมีออปชั่นให้เลือกติดตั้งตู้เก็บอุณหภูมิ ใช้เก็บรักษาเครื่องดื่มให้เย็นตลอดเส้นทาง หรืออุ่นอาหารให้ร้อนพร้อมรับประทานได้เสมอ แต่ตรงนี้ต้องจ่ายเพิ่ม 30,000 บาท

_ขับทดสอบกันไปทั้งหมด 299 ก.ม. เหลือไฟฟ้าอยู่ 23% หรือวิ่งได้อีก 94 ก.ม. น้อยกว่าหน้าจอตอนออกตัว แบตเตอรี่เต็ม 100% แจ้งว่าวิ่งได้ 417 ก.ม. แต่ถือว่าอยู่ในเกณฑ์รับได้_

นอกจากนี้ หน้าจอยังแบ่งข้อมูลการใช้ไฟให้เห็นว่า ใช้กับการขับเคลื่อน 67.6% แอร์ 17.7% และจ่ายไฟให้อุปกรณ์ต่างๆ 14.6% เรียกว่ารู้พฤติกรรมการใช้งานกันทุกรายละเอียด

**ค่าตัวเจ้าซีกเกอร์ เอ็กซ์ คันที่ทดสอบ ตัวท็อป รุ่น Flagship อยู่ที่ 1.349 ล้านบาท แต่ถ้าคิดว่าตัวนี้แรงไป ยังมีรุ่น Standard มอเตอร์เดี่ยว กับราคา 1.199 ล้านบาท มาไว้เป็นทางเลือก แวะไปชมกันได้ที่โชว์รูม ซีกเกอร์ ทั้ง 14 แห่งทั่วประเทศ**

**กิตติพงศ์ ศรีเจริญ**