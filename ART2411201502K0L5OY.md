---
layout: post
code: "ART2411201502K0L5OY"
origin_url: "https://www.khaosod.co.th/breaking-news/news_9514515"
image: "https://github.com/user-attachments/assets/75fe73b9-2c6a-4c18-9129-c3338b333a76"
title: "ทนายพัช เผยศาลไม่ยกประเด็นฝั่งจำเลยมาพิจารณา แอม เครียดตาแดงก่ำ ลั่นความยุติธรรมยังไม่เกิด"
description: "ทนายพัช เผยศาลไม่ยกประเด็นฝั่งจำเลยมาพิจารณา เผยเตรียมส..."
category: "HOT_NEWS"
language: "th"
date: 2024-11-20T15:08:18.279Z
---

# ทนายพัช เผยศาลไม่ยกประเด็นฝั่งจำเลยมาพิจารณา แอม เครียดตาแดงก่ำ ลั่นความยุติธรรมยังไม่เกิด

[![ทนายพัช เผยศาลไม่ยกประเด็นฝั่งจำเลยมาพิจารณา แอม เครียดตาแดงก่ำ ลั่นความยุติธรรมยังไม่เกิด](https://www.khaosod.co.th/wpapp/uploads/2024/11/tanaypat.jpg "ทนายพัช เผยศาลไม่ยกประเด็นฝั่งจำเลยมาพิจารณา แอม เครียดตาแดงก่ำ ลั่นความยุติธรรมยังไม่เกิด")](https://www.khaosod.co.th/wpapp/uploads/2024/11/tanaypat.jpg)

**ทนายพัช เผยศาลไม่ยกประเด็นฝั่งจำเลยมาพิจารณา เผยเตรียมสู้ต่อในชั้นอุทธรณ์ ชี้ แอม เครียดตาแดงก่ำ หลังศาลตัดสินประหาร ลั่นความยุติธรรมยังไม่เกิด**

วันที่ 20 พ.ย.67 ที่ศาลอาญา ถนนรัชดาภิเษก ภายหลังศาลอาญามีคำพิพากษาในคดีแอม ไซยาไนด์ วางยาพิษ น.ส.ศิริพร โดยพิพากษาตัดสินประหารชีวิต นางสรารัตน์ หรือ แอม ไซยาไนด์ และพิพากษาจำคุก พ.ต.ท.วิฑูรย์ อดีตสามี แอม ไซยาไนด์ 1 ปี 4 เดือน กับพิพากษาจำคุก น.ส.ธันย์นิชา หรือ ทนายพัช 2 ปี

ล่าสุดผู้สื่อข่าวรายงานว่า ภายหลังจากเมื่อช่วงเย็นที่ผ่านมา ศาลอาญาอนุญาตให้ประกันตัว พ.ต.ท.วิฑูรย์ และ น.ส.ธันย์นิชา หรือทนายพัช ด้วยหลักทรัพย์คนละ 100,000 บาท

ต่อมาเวลา 17.38 น. พ.ต.ท.วิฑูรย์ ได้รับการปล่อยตัวตามคำสั่งของศาลและเดินทางออกมาจากอาคารศาลอาญา ผู้สื่อข่าวได้พยายามที่จะเข้าไปสอบถามและพูดคุย ปรากฎว่า พ.ต.ท.วิฑูรย์ ได้แต่มองหน้าผู้สื่อข่าวและเดินขึ้นรถออกไปจากศาลทันที โดยไม่ตอบคำถามใดๆ

ขณะที่ทนายพัช ลงมาจากอาคารศาลอาญา พร้อมด้วย นายไชยา คุ้มอ่ำ ทนายความของจำเลยทั้ง 3 คน โดยได้เปิดเผยกับสื่อมวลชนหลังจากได้รับการประกันตัว

ทนายไชยา กล่าวว่า ในส่วนคำพิพากษาในวันนี้นั้นถือเป็นดุลยพินิจของศาล เราต้องเคารพและไม่ก้าวล่วงต่อศาล เมื่อศาลใช้ดุลพินิจแบบไหนเราต้องมีหน้าที่ในการต่อสู้ในชั้นอุทธรณ์ต่อไป แต่อย่างไรก็ตามด้วยความเคารพต่อศาลตนไม่เห็นด้วยกับคำพิพากษาดังกล่าว เนื่องจากยังไม่ปรากฏประจักษ์พยานที่เห็นชัดจากฝั่งโจทก์ ที่นำมาประกอบในคำพิพากษา โดยพยานหลักฐานที่โจทก์กล่าวอ้างมีเพียงแค่แต่ไม่มีพยานที่ฝั่งจำเลยกล่าวอ้างเลย

ขณะที่ ทนายพัช กล่าวว่า พยานฝั่งจำเลย ทั้งคนติดตั้งกล้องวงจรปิดและความเห็นของหมอพรทิพย์ โดยในคำพิพากษาไม่มีการกล่าวถึงพยานส่วนนี้ของฝั่งจำเลยแม้แต่น้อย ทำให้ตนรู้สึกติดใจเป็นอย่างมาก โดยเฉพาะความเห็นในส่วนของหมอพรทิพย์ที่ไม่มีอยู่ในคำพิพากษาได้อย่างไร

ทนายไชยยา กล่าวอีกว่า ตนมองว่าทั้งพยานและคำให้การของฝั่งจำเลยนั้นได้นำเสนอแก่ศาลในชั้นพิจารณาเรียบร้อยแล้ว แต่ตนมีความเห็นว่า ศาลไม่ยกประเด็นฝั่งจำเลยมาพิจารณาเลย ศาลมองแค่จำเลยได้กระทำความผิดตามที่โจทก์กล่าวอ้างเท่านั้น โดยศาลรับฟังแต่ในส่วนที่โจทก์นำสืบพยานและในส่วนที่โจทก์ไม่ได้นำสืบพยานแต่ศาลใช้ดุลยพินิจเชื่อว่าน่าจะได้กระทำความผิดหรือมีพยานหลักฐาน

โดยในชั้นอุทธรณ์นั้น จะมีหลายประเด็นที่ต้องต่อสู้ในส่วนที่ไม่เห็นด้วยกับการวินิจฉัยของศาล โดยจะเน้นพยานหลักฐานฝั่งตนที่เคยนำสืบไปแล้วมาต่อสู้ในชั้นอุทธรณ์ ตนคงไม่นำเสนอพยานหลักฐานใหม่ เช่น กรณีที่มีการปลอมปนยาในรถ ซึ่งฝั่งของตนมีการนำสืบว่าพบภาพวงจรปิดที่ขยายเห็นภาพภายในรถ แต่ในประเด็นดังกล่าวฝั่งโจทก์ไม่ได้นำเสนอในชั้นศาลตามที่กล่าวอ้างว่ามีการปลอมปนยาภายในรถ ทำให้ศาลเชื่อว่ามีการกระทำความผิดดังกล่าว โดยตนเชื่อว่าฝ่ายโจทก์ไม่ได้ยกประเด็นกล้องวงจรปิดมานำสืบ เพราะจะทำให้ศาลเห็นว่าจำเลยไม่มีพฤติการณ์วางยาพิษ

ทนายไชยยา กล่าวอีกว่า นอกจากนี้ตนยังได้โต้แย้งในประเด็นนี้ว่า รถดังกล่าวลูกของผู้ต้องหาก็อยู่ภายในรถด้วย แต่ไม่มีใครได้รับอันตราย เพราะถ้าหากเปิดขวดไซยาไนด์ขึ้นมา สารพิษจะต้องฟุ้งกระจายในรถแล้ว รวมทั้งผู้ที่มาตรวจรถต้องได้รับอันตรายจากสารไซยาไนด์แล้ว

เมื่อถามว่าประเด็นที่มีการพบขวดไซยาไนด์ภายในรถได้อย่างไร ด้าน ทนายพัช กล่าวว่า ทางตำรวจมีการสั่งซื้อไซยาไนด์ เมื่อวันที่ 25 เม.ย.66 แล้วนำมาทดสอบในรถเพื่อประกอบในสำนวนคดี

ทนายพัช กล่าวต่อว่า ตนมองว่าประเด็นที่สำคัญอีกก็คือไม่พบสารไซยาไนด์ในตัวของ แอม รวมทั้งเสื้อผ้าหรือที่เล็บและเสื้อผ้าของผู้ตายก็ไม่พบดีเอ็นเอของบุคคลอื่น ส่วนประเด็นที่พบว่ามีถุงดำหรือถุงมือปรากฎในข่าวนั้นก็ไม่พบดีเอ็นเอของแอมเช่นเดียวกัน

เมื่อถามว่าภายหลังศาลมีคำพิพากษาประหารชีวิต แอมมีความรู้สึกอย่างไร ด้านทนายไชยยา กล่าวว่า แอมบอกเพียงว่า ไม่เห็นความยุติธรรมและแอมได้ทำใจไว้แล้วว่าผลพิพากษาจะต้องออกมาเป็นแบบนี้ ด้วยความเป็นผู้หญิง ไม่มีทางที่ลูกความของตนจะไม่มีความเครียด รวมทั้งแอมมีความเป็นห่วงและคิดถึง พ.ต.ท.วิฑูรย์ และทนายพัชมากกว่าตัวเอง โดยระหว่างพูดคุยหลังคำพิพากษา แอมตาแดงก่ำอย่างเห็นได้ชัด

ด้านทนายพัช กล่าวเสริมว่า มีคำพูดที่แอมพูดไว้ด้วยแต่ไม่สามารถเปิดเผยได้ เพราะเกรงว่าจะละเมิดอำนาจของศาล ส่วนการต่อสู้ของตนและพ.ต.ท.วิฑูรย์ ในชั้นอุทธรณ์ ตนยืนยันว่าไม่ได้เป็นการช่วยปกปิดพยานหลักฐาน และทำให้ผู้กระทำความผิดไม่ต้องรับโทษ แต่ตนไม่ขอเปิดเผยข้อต่อสู้เพราะจะมีผลต่อการต่อสู้ของรูปคดี

ผู้สื่อข่าวรายงานต่อว่า จากการสังเกตจากสีหน้าของทนายพัช ดูไม่มีท่าทีกังวลต่อเหตุการณ์ที่เกิดขึ้นแต่อย่างใด