---
layout: post
code: "ART24111004021N9T27"
origin_url: "https://www.khaosod.co.th/lifestyle/news_9489049"
image: "https://github.com/user-attachments/assets/70c1729b-f811-4e1f-b907-41de82603176"
title: "เพื่อนตัวเล็ก - สวนสัตว์โคราชประกาศหาคู่ ‘น้องหมูมะนาว’ป้า‘หมูเด้ง’"
description: "ที่ จ.นครราชสีมา นักท่องเที่ยวใช้ช่วงวันหยุดเสาร์-อาทิตย์ พาครอบครัวเดินทางมาเที่ยวชมสัตว์ป่านานาชนิดภายในสวนสัตว์นครราชสีมากันอย่างคึกคัก"
category: "LIFESTYLE"
language: "th"
date: 2024-11-10T04:10:23.055Z
---

# เพื่อนตัวเล็ก - สวนสัตว์โคราชประกาศหาคู่ ‘น้องหมูมะนาว’ป้า‘หมูเด้ง’

[![เพื่อนตัวเล็ก - สวนสัตว์โคราชประกาศหาคู่ ‘น้องหมูมะนาว’ป้า‘หมูเด้ง’](https://www.khaosod.co.th/wpapp/uploads/2024/11/2-5.jpg "เพื่อนตัวเล็ก - สวนสัตว์โคราชประกาศหาคู่ ‘น้องหมูมะนาว’ป้า‘หมูเด้ง’")](https://www.khaosod.co.th/wpapp/uploads/2024/11/2-5.jpg)

ที่ จ.นครราชสีมา นักท่องเที่ยวใช้ช่วงวันหยุดเสาร์-อาทิตย์ พาครอบครัวเดินทางมาเที่ยวชมสัตว์ป่านานาชนิดภายในสวนสัตว์นครราชสีมากันอย่างคึกคัก โดยเฉพาะโซนฮิปโปโปเตมัสแคระ หรือเรียกสั้นๆ ว่าฮิปโปแคระ ซึ่งได้รับอานิสงส์จากกระแสความดังของ **“น้องหมูเด้ง”** สวนสัตว์เปิดเขาเขียว จ.ชลบุรี

**นักท่องเที่ยวต่างพากันเข้าชมความน่ารักของฮิปโปแคระสองแม่ลูกซึ่งสวนสัตว์นครราชสีมาเลี้ยงไว้ โดยตัวแม่ชื่อ “เป๊ปซี่” อายุ 30 ปี ส่วนลูกสาวชื่อ “น้องหมูมะนาว” อายุ 8 ปี**

![เพื่อนตัวเล็ก](https://www.khaosod.co.th/wpapp/uploads/2024/11/03-696x522.jpg)

นายธนชน เคนสิงห์ ผู้อำนวยการสวนสัตว์นครราชสีมา เผยว่า ฮิปโปแคระชุดนี้ย้ายมาจากสวนสัตว์เปิดเขาเขียวเมื่อประมาณ 20 ปีที่แล้ว 1 คู่ ให้ลูกมาแล้ว 2 รุ่น ลูกตัวแรกส่งไปให้สวนสัตว์เชียงใหม่ รุ่นที่สองคือ **“น้องหมูมะนาว”** เพศเมีย ปัจจุบันอายุ 8 ปี พ่อของหมูมะนาวตายไปเมื่อ 6 ปีก่อน คงเหลือน้องหมูมะนาวที่เริ่มจะเป็นสาวอยู่กับแม่ชื่อเป๊ปซี่

_น้องหมูมะนาวปัจจุบันก็โตเป็นสาวแล้ว น้ำหนักประมาณ 170 กิโลกรัม นิสัยขี้อาย ชอบลงไปแช่น้ำอยู่ลำพัง ถ้านับญาติกับน้องหมูเด้งก็จะเหมือนเป็นป้า ปัจจุบันทางสวนสัตว์นครราชสีมามีแผนจะแลกเปลี่ยนสัตว์กับสวนสัตว์อื่นๆ เพื่อหาคู่มาให้น้องหมูมะนาวที่กำลังโตเป็นสาวพร้อมมีคู่_

![เพื่อนตัวเล็ก](https://www.khaosod.co.th/wpapp/uploads/2024/11/01-3-696x522.jpg)

ด้าน **นายทองคำ เนียมสันเทียะ** ผู้ดูแลฮิปโปแคระสวนสัตว์นครราชสีมา กล่าวว่า ตั้งแต่มีกระแสของน้องหมูเด้ง ทำให้นักท่องเที่ยวสนใจเข้ามาชมฮิปโปแคระในสวนสัตว์นครราชสีมาเพิ่มขึ้น จากเดิมที่โซนฮิปโปแคระจะเงียบๆ ตอนนี้จะมีกลุ่มนักท่องเที่ยวที่เป็นครอบครัว พาเด็กๆ มาชมกันอย่างคึกคักตลอดทั้งวัน ฮิปโปแคระทั้ง 2 ตัวนี้ คือน้องเป๊ปซี่และน้องหมูมะนาวเป็นมิตรกับทุกคน แต่น้องหมูมะนาวจะขี้อายหน่อย มักชอบปลีกตัวลงไปแช่น้ำอยู่ลำพัง ต่างจากแม่ซึ่งจะสนิทกับคนเลี้ยงมาก

**ส่วนอาหารที่ให้ ตอนเช้าจะให้อาหารประเภทใบไม้ พอมาตอนบ่ายจะให้ผัก ผลไม้ เช่น ถั่วฝักยาวและฟักทอง ทั้งแม่เป๊ปซี่และน้องหมูมะนาวจะชอบเป็นพิเศษ จึงอยากเชิญชวนนักท่องเที่ยวมาชมความน่ารักของฮิปโปแคระ แม่เป๊ปซี่และน้องหมูมะนาวได้ทุกวันที่สวนสัตว์นครราชสีมา**



**ประสิทธิ์ ตั้งประเสริฐ**