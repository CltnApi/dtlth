---
layout: post
code: "ART2411280451ERYZEE"
origin_url: "https://www.khaosod.co.th/special-stories/news_9524744"
image: "https://github.com/user-attachments/assets/cc80a88f-705c-428c-a21a-e088d492feea"
title: "อ.เจษฎ์ ไขข้อข้องใจ ผ่าตัดไส้เลื่อน ทำให้เป็นหมันจริงไหม"
description: "อ.เจษฎา ไขข้อข้องใจ หลังมีแต่คนมาถาม \"ผ่าตัดไส้เลื่อน ทำให้เป็นหมันจริงไหม ?\" ย้ำชัด \"ไม่จริง ยกเว้นโชคร้ายมากๆ และโรคนี้เกิดได้กับทุกเพศ ทุกวัย\""
category: "SPECIAL_STORIES"
language: "th"
date: 2024-11-28T05:07:43.204Z
---

# อ.เจษฎ์ ไขข้อข้องใจ ผ่าตัดไส้เลื่อน ทำให้เป็นหมันจริงไหม

[![อ.เจษฎ์ ไขข้อข้องใจ ผ่าตัดไส้เลื่อน ทำให้เป็นหมันจริงไหม](https://www.khaosod.co.th/wpapp/uploads/2024/11/jes-2.jpg "อ.เจษฎ์ ไขข้อข้องใจ ผ่าตัดไส้เลื่อน ทำให้เป็นหมันจริงไหม")](https://www.khaosod.co.th/wpapp/uploads/2024/11/jes-2.jpg)

**อ.เจษฎา ไขข้อข้องใจ หลังมีแต่คนมาถาม “ผ่าตัดไส้เลื่อน ทำให้เป็นหมันจริงไหม ?” ย้ำชัด “ไม่จริง ยกเว้นโชคร้ายมากๆ และโรคนี้เกิดได้กับทุกเพศ ทุกวัย”**

**“รศ.ดร.เจษฎา”** อาจารย์ประจำภาควิชาชีววิทยา คณะวิทยาศาสตร์ จุฬาฯ และนักสื่อสารวิทยาศาสตร์ ได้ออกมาตอบคำถามเกี่ยวกับ **“การผ่าตัดไส้เลื่อน ทำให้เป็นหมันจริงหรือไม่”**

โดย อ.เจษฎา กล่าวว่า **_“การผ่าตัดไส้เลื่อน โดยทั่วไปแล้วไม่ได้จะทำให้เป็นหมัน ต้องเป็นกรณีที่โชคร้ายจริงๆ ที่อาจไปทำให้ท่อนำอสุจิเสียหาย หรือตีบตัน_**

**_ในทางตรงกันข้า การมีไส้เลื่อน ที่ขาหนีบ ขนาดใหญ่มาก แล้วปล่อยไว้นาน ไม่รักษา ก็อาจส่งผลต่อภาวะเจริญพันธุ์ได้ โดยก้อนไส้เลื่อนอาจไปเบียด องคชาต ให้จมลง มีผลต่อการมีเพศสัมพันธ์”_**

[![](https://www.khaosod.co.th/wpapp/uploads/2024/11/10363-696x464.jpg)](https://www.khaosod.co.th/wpapp/uploads/2024/11/10363.jpg)

โรคไส้เลื่อน (หรือ Hernia) คือภาวะที่ลำไส้เล็ก (หรืออวัยวะใดก็ตามที่อยู่ในช่องท้อง) บางส่วน เกิดการเคลื่อนตัวออกจากตำแหน่งที่อยู่เดิม ผ่านรู หรือดันตัวผ่านบริเวณกล้ามเนื้อหรือพังผืด ที่เกิดความอ่อนแอ ไปอยู่อีกตำแหน่งหนึ่ง ทำให้เห็นเป็นก้อนตุง บนผนังหน้าท้อง

คนส่วนใหญ่ชอบคิดว่า มีแต่ผู้ชายสูงอายุเท่านั้น ที่เป็นโรคไส้เลื่อน และมักจะเชื่อกันด้วยว่า เกิดจากการที่ไม่ได้สวมใส่กางเกงใน

ทั้งที่จริง ๆ แล้ว ไส้เลื่อนเกิดขึ้นได้กับคนทุกเพศ ทุกวัย ส่วนใหญ่เป็นมาตั้งแต่กำเนิด มีแค่ส่วนน้อยที่เกิดขึ้นภายหลัง (เช่น จากแผลผ่าตัดที่หน้าท้อง)

[![](https://www.khaosod.co.th/wpapp/uploads/2024/11/23346171-696x464.jpg)](https://www.khaosod.co.th/wpapp/uploads/2024/11/23346171.jpg)

โดยมักจะมีอาการ เมื่อมีแรงดันในช่องท้องสูง (เช่น เวลาไอ จาม เบ่งถ่าย ร้องไห้ ยกของหนัก ฯลฯ) และการไม่สวมกางเกงใน ก็ไม่มีผลทำให้เป็นไส้เลื่อนได้ เพราะไม่เกี่ยวข้องกับความดันในช่องท้อง

การผ่าตัดไส้เลื่อนโดยทั่วไป เวลาผ่าตัดจะคลำหาท่อน้ำอสุจิได้ง่าย โอกาสตัดพลาดโดนแทบจะเป็นศูนย์ ยกเว้นผ่าเด็กที่เกิดใหม่ๆ ถึงอาจจะพลาดไปตัดโดน

แต่ถึงแม้ไปตัดโดนข้างหนึ่ง แต่อีกข้างหนึ่งก็ยังสร้างอสุจิตามปรกติ ไม่น่ามีผลรบกวนต่อการมีบุตร กรณีการมีบุตรยาก จึงไม่น่าเกี่ยวกับการผ่าตัด และแม้ว่าจะเป็นไส้เลื่อนมานานๆ 5 ปี 10 ปี ก็ไม่น่ามีผลต่อตัวอสุจิ การมีบุตรยากจึงน่าจะเป็นผลจากสาเหตุอื่น

**ที่มา: [Jessada Denduangboripant](https://www.facebook.com/JessadaDenduangboripant)**