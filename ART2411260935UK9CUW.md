---
layout: post
code: "ART2411260935UK9CUW"
origin_url: "https://www.khaosod.co.th/sports/news_9522160"
image: "https://github.com/user-attachments/assets/6ad2d54f-7d41-4813-9e32-b9953da31c6f"
title: "ทนเล่นทั้งที่กระดูกหัก - วิคาริโอ เผยอาการล่าสุด หลังเจ็บจากเกมถล่ม แมนฯ ซิตี้"
description: "กูเยลโมล วิคาริโอ นายทวารชาวอิตาเลียน ของ สเปอร์ ออกมาเปิดเผยว่า เขาต้องทนเล่นทั้งที่กระดูกหักราว 60 นาที ในเกมที่พวกเขาบุกถล่ม แมนเชสเตอร์ ซิตี้ 4-0"
category: "SPORTS"
language: "th"
date: 2024-11-26T17:07:36.509Z
---

# ทนเล่นทั้งที่กระดูกหัก - วิคาริโอ เผยอาการล่าสุด หลังเจ็บจากเกมถล่ม แมนฯ ซิตี้

[![ทนเล่นทั้งที่กระดูกหัก - วิคาริโอ เผยอาการล่าสุด หลังเจ็บจากเกมถล่ม แมนฯ ซิตี้](https://www.khaosod.co.th/wpapp/uploads/2024/11/vicario.jpg "ทนเล่นทั้งที่กระดูกหัก - วิคาริโอ เผยอาการล่าสุด หลังเจ็บจากเกมถล่ม แมนฯ ซิตี้")](https://www.khaosod.co.th/wpapp/uploads/2024/11/vicario.jpg)

กูเยลโมล วิคาริโอ นายทวารชาวอิตาเลียน ของ สเปอร์ ออกมาเปิดเผยว่า เขาต้องทนเล่นทั้งที่กระดูกหักราว 60 นาที ในเกมที่พวกเขาบุกถล่ม แมนเชสเตอร์ ซิตี้ 4-0 เมื่อสุดสัปดาห์ที่ผ่านมา

วิคาริโอ ถือเป็นนายด่านมือ 1 ของ สเปอร์ และเขามีส่วนสำคัญในการช่วยทีมเอาชนะแชมป์เก่าอย่าง แมนเชสเตอร์ ซิตี้ ในแมตช์ล่าสุด

อย่างไรก็ตามในเกมดังกล่าวเขามีจังหวะปะทะกับ ซาวินโญ ผู้เล่นของทีมเรือใบสีฟ้าตั้งแต่ครึ่งแรก แต่ก็ทนลงเฝ้าเสาให้ทีมจนจบเกม ก่อนที่ทางสโมสรจะยืนยันว่าเขาต้องเข้ารับการผ่าตัดเพราะกระดูกข้อเท้าขวาหัก

และล่าสุดทางวิคาริโอออกมาโพสต์เกี่ยวกับอาการบาดเจ็บของตัวเองผ่านทางโซเชียลมีเดีย ว่า

“บางครั้งฟุตบอลก็มอบช่วงเวลาดีๆให้กับคุณ และบางครั้งมันก็ท้าทายคุณในแบบที่คุณไม่คาดคิด ผมเล่น 60 นาที ที่เอติฮัดโดยที่กระดูกข้อเท้าผมหัก ทุ่มเททุกอย่างที่ผมมีให้กับทีม โชคร้ายที่มันไม่มีทางอื่นนอกจากทางนี้”

“ผมต้องเข้ารับการผ่าตัด ผมผิดหวังเพราะผมจะไม่สามารถช่วยทีมได้ไปช่วงหนึ่ง ขอบคุณแพทย์และทีมงาน การผ่าตัดผ่านไปได้ด้วยดี และตั้งแต่พรุ่งนี้ไป ผมจะทำงานหนักเพื่อให้กลับมาแข็งแกร่งกว่าเดิม, ฟิตกว่าเดิม และพร้อมที่จะทุ่มเททั้งหมดที่ผมอีกเพื่อพวกคุณอีกครั้ง ขอบคุณแฟนๆสเปอร์สำหรับความรักที่มีให้ แล้วเจอกันในสนามนะ”