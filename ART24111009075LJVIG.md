---
layout: post
code: "ART24111009075LJVIG"
origin_url: "https://www.khaosod.co.th/sports/news_9498869"
image: "https://github.com/user-attachments/assets/668ddce6-f16e-4c7c-b8e5-c605127aae07"
title: "ไร้คู่แข่ง ! สโมสรสมาชิกเทใจหนุน ปรัชญา นั่งประมุขยกเหล็ก ต่ออีกสมัย"
description: "สโมสรสมาชิก พร้อมใจยกมือหนุนให้ ปรัชญา กีรตินันท์ นั่งนายกสมาคมกีฬายกน้ำหนักฯ ต่ออีกสมัย เป็นวาระที่ 2 ปี 2567-2571 เจ้าตัวประกาศเดินหน้าพัฒนากีฬายกลูก"
category: "SPORTS"
language: "th"
date: 2024-11-10T09:16:37.843Z
---

# ไร้คู่แข่ง ! สโมสรสมาชิกเทใจหนุน ปรัชญา นั่งประมุขยกเหล็ก ต่ออีกสมัย

[![ไร้คู่แข่ง ! สโมสรสมาชิกเทใจหนุน ปรัชญา นั่งประมุขยกเหล็ก ต่ออีกสมัย](https://www.khaosod.co.th/wpapp/uploads/2024/11/s7.jpg "ไร้คู่แข่ง ! สโมสรสมาชิกเทใจหนุน ปรัชญา นั่งประมุขยกเหล็ก ต่ออีกสมัย")](https://www.khaosod.co.th/wpapp/uploads/2024/11/s7.jpg)

**สโมสรสมาชิก พร้อมใจยกมือหนุนให้ ปรัชญา กีรตินันท์ นั่งนายกสมาคมกีฬายกน้ำหนักฯ ต่ออีกสมัย เป็นวาระที่ 2 ปี 2567-2571 เจ้าตัวประกาศเดินหน้าพัฒนากีฬายกลูกเหล็กต่อเนื่อง สร้างนักกีฬาทุกรุ่นอายุในประเทศ และส่งแข่งต่างประเทศ เพื่อก้าวไปสู่เป้าหมายใหญ่ คว้าเหรียญในโอลิมปิก แอลเอ 2028 ต่อไป**

นายปรัชญา กีรตินันท์ นายกสมาคมกีฬายกน้ำหนักสมัครเล่นแห่งประเทศไทย เป็นประธานการประชุมใหญ่วิสามัญ ประจำปี 2567 สมาชิกสมาคมฯ ที่โรงแรมโกลเด้น ทิวลิป ซอฟเฟอริน ถนนพระราม 9 กรุงเทพฯ เมื่อวันที่ 10 พฤศจิกายน 2567

ที่ประชุมโดย พลเอก วิสุทธิ์ เดชสกุล เลขาธิการสมาคมฯ รายงานผลงานของสมาคมฯ ทั้งภายในประเทศ และต่างประเทศ ตลอดปีที่ผ่านมา ซึ่งในส่วนของภายในประเทศ สมาคมฯ ยังคงได้รับการสนับสนุน จาก การไฟฟ้าฝ่ายผลิตแห่งประเทศไทย (กฟผ.) จัดการแข่งขันรายการชิงชนะเลิศแห่งประเทศไทย ในทุกรุ่นอายุ ประชาชน เยาวชน และยุวชน เป็นอย่างดี

ส่วนต่างประเทศ นักกีฬายกน้ำหนักทีมชาติไทย ทำผลงานยอดเยี่ยม โดยเฉพาะในมหกรรมกีฬาโอลิมปิก ปารีส 2024 คว้ามาได้ 2 เหรียญเงิน 1 เหรียญทองแดง โดย 2 เหรียญเงิน ได้จาก ธีรพงศ์ ศิลาชัย รุ่น 61 กิโลกรัมชาย และ วีรพล วิชุมา รุ่น 73 กิโลกรัมชาย ส่วน 1 เหรียญทองแดง จาก สุรจนา คำเบ้า รุ่น 49 กิโลกรัมหญิง นำมาซึ่งความสุขของแฟนกีฬาทั่วประเทศ

จากนั้นเข้าสู่วาระสำคัญ คือ การเลือกตั้งนายกสมาคมฯ คนใหม่ หลังจาก นายปรัชญา กีรตินันท์ ทำหน้าที่มาครบวาระ มี พลอากาศเอกจิรศักดิ์ ภูวนาถนุรักษ์ ที่ปรึกษากิตติมศักดิ์สมาคมฯ เป็นประธานการประชุมชั่วคราว โดยนายปรัชญา กีรตินันท์ ลงสมัครอีกครั้ง พร้อมด้วย พลตรีอินทรัตน์ ยอดบางเตย นายกกิตติมศักดิ์สมาคมฯ และนายรชต ยอดบางเตย กรรมการสมาคมฯ ฝ่ายบริหาร

แต่ทั้ง พลตรีอินทรัตน์ ยอดบางเตย และ นายรชต ยอดบางเตย ได้ขอถอนตัว ทำให้ เหลือเพียง นายปรัชญา กีรตินันท์ ที่ชิงตำแหน่งเพียงคนเดียว ก่อนที่สโมสรสมาชิกที่มีสิทธิ์ออกเสียงในครั้งนี้ 58 เสียง (บุคคล 30 เสียง และ นิติบุคคล 28 เสียง) จะยกมือเลือกให้ นายปรัชญา กีรตินันท์ ทำหน้าที่นายกสมาคมฯ ต่ออีกสมัย ด้วยคะแนน 56 เสียง (งดออกเสียง 2 เสียง) ทำให้ นายปรัชญา กีรตินันท์ เป็นนายกสมาคมกีฬายกน้ำหนักฯ สมัยที่ 2 ติดต่อกัน ในวาระ 2567-2571

นายปรัชญา กีรตินันท์ กล่าวว่า ขอขอบคุณสโมสรสมาชิก และทุกฝ่ายที่เกี่ยวข้อง ที่เลือกให้ตนทำหน้าที่นายกสมาคมกีฬายกน้ำหนักฯ ต่ออีกสมัย นโยบายสำคัญ คือ การสร้างนักกีฬาในทุกรุ่นอายุ ซึ่ง กฟผ. ให้การสนับสนุนการแข่งขันภายในประเทศ พร้อมกับส่งนักกีฬาไปแข่งขันในต่างประเทศต่อเนื่อง เพื่อก้าวไปสู่การคว้าเหรียญรางวัลในโอลิมปิก แอลเอ 2028 ต่อไป