---
layout: post
code: "ART2411120456WSTTFD"
origin_url: "https://www.khaosod.co.th/entertainment/news_9501128"
image: "https://github.com/user-attachments/assets/96340dcb-0e84-488c-b9f3-bbadd465312c"
title: "คอนเสิร์ตแรกในไทยของ 'WayV' กับเส้นทางที่ไม่เคยง่ายในวงการ K-POP"
description: "คอนเสิร์ตแรกอย่างเต็มรูปแบบในไทยของวง 'WayV' (เวย์วี) กับเส้นทางการเป็นไอดอลที่ไม่เคยง่ายในวงการ K-POP กับ 6 หนุ่มที่สู้ไม่ถอยตลอด 5 ปี"
category: "ENTERTAINMENT"
language: "th"
date: 2024-11-12T05:00:39.832Z
---

# คอนเสิร์ตแรกในไทยของ 'WayV' กับเส้นทางที่ไม่เคยง่ายในวงการ K-POP

[![คอนเสิร์ตแรกในไทยของ 'WayV' กับเส้นทางที่ไม่เคยง่ายในวงการ K-POP](https://www.khaosod.co.th/wpapp/uploads/2024/11/Wayv-con-thai-2.jpg "คอนเสิร์ตแรกในไทยของ 'WayV' กับเส้นทางที่ไม่เคยง่ายในวงการ K-POP")](https://www.khaosod.co.th/wpapp/uploads/2024/11/Wayv-con-thai-2.jpg)

**คอนเสิร์ตแรกอย่างเต็มรูปแบบในไทยของวง ‘WayV’ (เวย์วี) กับเส้นทางการเป็นไอดอลที่ไม่เคยง่ายในวงการ K-POP กับ 6 หนุ่มที่สู้ไม่ถอยตลอด 5 ปี**

**WayV (เวย์วี)** บอยแบนด์จากค่าย SM Ent. หนึ่งในยูนิต NCT ได้ทำการแสดงคอนเสิร์ตเต็มรูปแบบในประเทศไทยเป็นครั้งแรก **‘2024 WayV CONCERT \[ON THE Way\] IN BANGKOK’** เมื่อวันที่ 2 – 3 พ.ย. ที่ผ่านมา ท่ามกลางความยินดีของ WayZenni (เวยเสินหนี่)

โดยสมาชิกอย่าง **_เตนล์, คุน, เซียวจวิ้น, เฮนเดอรี และ หยางหยาง_** ได้แสดงศักยภาพและโชว์เสน่ห์อย่างเต็มที่ แต่น่าเสียดายที่ _**วินวิน**_ ไม่สามารถเข้าร่วมในคอนเสิร์ตครั้งนี้ได้

WayV

WayV (เวย์วี) ขนเพลงฮิตของวงมาครบครัน อาทิ Moonwalk (天选之城), Turn Back Time (Korean Ver.) , Take Off (无翼而飞) , Miracle, 月之迷 (Nectar) , Action Figure , Kick Back (Korean Ver.) และแน่นอนว่าไม่ลืมเพลงไอคอนิคอย่าง ‘Love Talk’

พร้อมแสดงเพลงจากอัลบัมใหม่ล่าสุด ในเพลงไตเติล Give Me That (Korean Ver.) รวมถึงเพลงอื่น ๆ อย่าง She A Wolf (Korean Ver.) และ Might As Well (预言)

ADVERTISEMENT

ตลอดระยะเวลากว่า 2 ชั่วโมง 30 นาที กับ 25 บทเพลง WayV (เวย์วี) ได้สะท้อนให้เห็นถึงเส้นทางดนตรีตั้งแต่อดีต จนถึงปัจจุบัน และความมุ่งมั่นที่จะก้าวไปข้างหน้าในอนาคตของพวกเขา

[![](https://www.khaosod.co.th/wpapp/uploads/2024/11/WayV-ภาพที่-3-2024-WayV-CONCERT-ON-THE-Way-IN-BANGKOK-696x464.jpg)](https://www.khaosod.co.th/wpapp/uploads/2024/11/WayV-ภาพที่-3-2024-WayV-CONCERT-ON-THE-Way-IN-BANGKOK.jpg)

แฟนๆ รู้ดีว่า **เส้นทางการเป็นไอดอลของ WayV (เวย์วี) นั้นไม่ง่าย** **พวกเขาเป็นวงต่างชาติ _(ไทย,มาเก๊า,ไต้หวัน และจีน)_ ทั้งวงเพียงวงเดียวในค่ายเพลงเกาหลี** ซึ่งเดบิวต์ในปี 2019 ถูกกำหนดให้เป็นวงที่ต้องตีตลาดจีน ด้วยการร้องเพลงภาษาจีน ไม่ถูกพูดถึงในฐานะ NCT

ก่อนจะได้ทำงานร่วมกับ NCT ครั้งแรกในปี 2020 ในช่วงการระบาดของโรคโควิด-19 แม้ WayV (เวย์วี) จะมีผลงานตลอดนับตั้งแต่เดบิวต์ แต่พวกเขาก็ไม่ได้รับการโปรโมทในฐานะไอดอลปกติเหมือนคนอื่นเท่าไหร่นัก

NCT 2020

การต้องร้องเพลงและทำคอนเทนต์ภาษาจีน ในตลาดเกาหลี นับเป็นเรื่องยากที่จะเติบโตในกลุ่มแฟนๆที่ชื่นชอบ K-POP แต่ WayV (เวย์วี) ก็สามารถตกแฟนคลับมาได้ไม่น้อย

กระทั่งในปี 2021 หลังโปรโมทเพลง Kick Back ก็เกิดดราม่าครั้งใหญ่จากอดีตสมาชิก ทำให้ WayV (เวย์วี) ต้องพักงานวงไปเกือบ 2 ปี และกลับมาอีกครั้งในเพลง Phantom (2022) ตอนที่วงมีอายุ 3 ปี แต่กลับไม่ได้รับประสบการณ์การเป็นไอดอลเลย

วินวิน-เตนล์

ถึงอย่างนั้นสมาชิกทั้ง 6 คน ก็ไม่ยอมแพ้ ไม่ใช่แค่ในฐานะวง แต่พวกเขากำลังสร้างตัวตนในการเป็นตัวเอง ทั้ง วินวิน ที่เดินเส้นทางนักแสดงในจีน แต่ก็ไม่ลืมที่หยิบวงไปโปรโมท หรือ เตนล์ ที่ขณะออกเพลงเดี่ยว ก็มักจะโปรโมทวงเสมอเช่นเดียวกัน

FREQUENCY

ล่าสุด WayV (เวย์วี) กำลังเตรียมปล่อยอัลบัมใหม่ **WayV \[FREQUENCY – The 6th Mini Album\] ในวันที่ 25 พ.ย. นี้** คงต้องเป็นกำลังใจให้ทั้ง 6 หนุ่มต่อไป และหวังว่าทุกคนจะประสบความสำเร็จในเส้นทางที่ตัวเองตั้งใจไว้