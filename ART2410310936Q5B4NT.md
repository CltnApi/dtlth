---
layout: post
code: "ART2410310936Q5B4NT"
origin_url: "https://www.khaosod.co.th/https://www.khaosod.co.th/sports/news_9484889"
image: "https://github.com/user-attachments/assets/f8cac616-8cd8-4fe4-a68d-93663d4308ee"
title: "32 ทีมร่วมฟาดแข้ง แอสเซทไวส์ x บีจีพียู ยูธ คัพ ชิงเงินรางวัลรวม 6แสนบาท"
description: "บีจีพียู จับมือ แอสเซทไวส์ ระเบิดศึก ASSETWISE x BGPU YOUTH CUP 2024 U18 ชิงเงินรางวัลรวมกว่า 600,000 บาท โดยมี 32 โรงเรียนตบเท้าเข้าร่วมชิงชัย"
category: "SPORTS"
language: "th"
date: 2024-11-01T12:26:37.154Z
---

# 32 ทีมร่วมฟาดแข้ง แอสเซทไวส์ x บีจีพียู ยูธ คัพ ชิงเงินรางวัลรวม 6แสนบาท

[![32 ทีมร่วมฟาดแข้ง แอสเซทไวส์ x บีจีพียู ยูธ คัพ ชิงเงินรางวัลรวม 6แสนบาท](https://www.khaosod.co.th/wpapp/uploads/2024/10/dfrw-2.jpg "32 ทีมร่วมฟาดแข้ง แอสเซทไวส์ x บีจีพียู ยูธ คัพ ชิงเงินรางวัลรวม 6แสนบาท")](https://www.khaosod.co.th/wpapp/uploads/2024/10/dfrw-2.jpg)

เมื่อ 31 ตุลาคม 2567 ณ ห้อง CLUB 114 สนามบีจี สเตเดี้ยม สโมสร [**บีจี ปทุม ยูไนเต็ด**](https://www.facebook.com/BGPATHUMUNITED) ร่วมกับ แอสเซทไวส์ จัดงานแถลงข่าวการแข่งขันฟุตบอลเยาวชนรายการ **แอสเซทไวส์ x บีจีพียู ยูธ คัพ 2024 U18** (**ASSETWISE x BGPU YOUTH CUP 2024 U18**) การแข่งขันฟุตบอลสำหรับเยาวชนในรุ่นอายุไม่เกิน 18 ปี แบบน็อกเอาต์แพ้คัดออก เพื่อชิงเงินรางวัลรวมกว่า 600,000 บาท

ในงานมี นายปิยศักดิ์ ภูมิจิตร ประธานเจ้าหน้าที่บริหาร บริษัท บีจี สปอร์ต จำกัด และนายสุรัตน์ พงศ์พูลสุข รองประธานสายงานอาวุโส ฝ่ายสื่อสารการตลาด บริษัท แอสเซทไวส์ จำกัด (มหาชน) พร้อม 3 นักเตะของ บีจี ปทุม ยูไนเต็ด อย่าง ชนภัช บัวพันธ์, วาริส ชูทอง และวรินทร จำนงค์วัตร์ เพื่อร่วมแถลงข่าวถึงการจัดการแข่งขันและร่วมจับสลากประคู่การแข่งขัน รวมถึงสร้างแรงบันดาลใจในการเป็นนักฟุตบอลอาชีพ โดยได้รับความสนใจทีมที่เข้าร่วมการแข่งขันและสื่อมวลชนเข้าร่วมงานอย่างคับคั่ง

ด้านนายปิยศักดิ์ ภูมิจิตร ประธานเจ้าหน้าที่บริหาร บริษัท บีจี สปอร์ต จำกัด กล่าวถึงการจัดการแข่งขันครั้งนี้ว่า “การจัดการแข่งขันครั้งนี้เพื่อให้เยาวชนที่มีอายุไม่เกิน 18 ปีได้มีโอกาสเข้าร่วมการแข่งขันฟุตบอลที่มีมาตรฐานทั้งทางด้านสนาม,การจัดการแข่งขันและได้รับประสบการณ์ที่ดีในการเข้าร่วมการแข่งขัน รวมทั้งเป็นการสร้างชื่อเสียงให้กับโรงเรียน ให้เป็นที่รู้จักมากขึ้นและเป็นเวทีแสดงฝีเท้าของเยาวชนที่มีความสามารถทางด้านกีฬาฟุตบอลให้ก้าวสู่ความเป็นเลิศ โดยเป็นการเชิญทีมจากโรงเรียนที่ความพร้อมทางด้านกีฬาฟุตบอลมาร่วมแข่งขัน ส่วนที่เราเลือกยู-18 เนื่องจากนักฟุตบอลในวัยนี้เป็นวัยที่มีพัฒนาการทางด้านความคิดและร่างกายอยู่ในระดับใกล้เคียงกับฟุตบอลอาชีพ ทำให้การจัดการแข่งขันในครั้งนี้จะมีนักฟุตบอลที่เก่งและมีความสามารถมากมายเข้ามาร่วมแสดงฝีเท้ากันในเวทีการแข่งขัน จึงเป็นเหตุผลที่เหมาะสมสำหรับการจัดการแข่งขันในครั้งนี้ และเลือกแข่งขันแบบน็อกเอาต์จำนวน 32 ทีม เพื่อให้ทัวร์นาเมนท์ที่เกิดขึ้นนี้ไม่นานเกินไปจนกระทบต่อการเรียนของเยาวชนด้วย โดย 32 โรงเรียนที่ได้เชิญไปนั้นมีความพร้อมทางด้านกีฬาฟุตบอลและมีการพัฒนาเยาวชนสู่ความเป็นเลิศอย่างต่อเนื่อง”

ขณะที่นายสุรัตน์ พงศ์พูลสุข รองประธานสายงานอาวุโส ฝ่ายสื่อสารการตลาด บริษัท แอสเซทไวส์ จำกัด (มหาชน) กล่าวถึงการเข้ามาสนับสนุนแข่งขัน AssetWise x BGPU Youth Cup 2024 U18 ในครั้งนี้ว่า “แอสเซทไวส์ เราเป็นบริษัทพัฒนาอสังหาริมทรัพย์ที่เป็นผู้นำด้านไลฟ์สไตล์ ซึ่งการมาสนับสนุนทัวร์นาเมนต์นี้ ก็เป็นการสร้างแรงบันดาลใจ และเปิดโอกาสก้าวสำคัญให้น้องๆ เยาวชนได้แสดงฝีเท้าเพื่อพัฒนาศักยภาพของฝีเท้าสู่ระดับสากล รวมทั้งในฤดูกาลนี้เรายังเป็นพาร์ทเนอร์กับสโมสรบีจี ปทุม ยูไนเต็ด จึงเป็นที่มาในการร่วมมือครั้งนี้ครับ”

สำหรับการแข่งขัน AssetWise x BGPU Youth Cup 2024 เป็นรายการแข่งขันฟุตบอลสำหรับเยาวชนในรุ่นอายุไม่เกิน 18 ปี มีทั้งหมด 32 ทีมเข้าร่วมแข่งขัน โดยจะแข่งแบบน็อกเอาต์แพ้คัดออก เพื่อชิงเงินรางวัลรวมกว่า 600,000 บาท สำหรับการประกบคู่รอบ 32 ทีมมีดังนี้  
รร.วชิราลัย พบ รร.ราชวินิตบางเขน  
รร.พิบูลวิทยาลัย พบ รร.ทวีธาภิเศก  
รร.พันท้ายนรสิงห์ พบ รร.กีฬากรุงเทพมหานคร  
รร.กันทรารมณ์ พบ รร.สวนกุหลาบวิทยาลัย  
รร.ราชวินิตบางแก้วฯ พบ รร.อัสสัมชัญ ศรีราชา  
รร.พลูตาหลวง พบ รร.เตรียมอุดมศึกษาสุวินทวงศ์  
รร.อัสสัมชัญ พบ รร.กรุงเทพคริสเตียนวิทยาลัย  
รร.เตรียมอุดมน้อมเกล้านนทบุรี พบ รร.ปทุมคงคา  
รร.ภัทรบพิตร พบ รร.วัดสุทธิวราราม  
รร.เทพศิรินทร์ พบ รร.พิริยาลัย จังหวัดแพร่  
รร.กีฬาเทศบาลนครนครราชสีมา พบ รร.นนท์ประสิทธิ์วิทยา  
รร.โพธินิมิตวิทยาคม พบ รร.อัมพวันวิทยาลัย  
รร.พระแม่มารีสาทร พบ รร.สาธิตมหาวิทยาลัยรามคำแหง  
รร.อิสลามวิทยาลัยแห่งประเทศไทย พบ วท.เทคโนโลยีพณิชยการราชดำเนิน  
รร.กีฬานครนนท์วิทยา 6 พบ รร.พิบูลประชาสรรค์  
รร.กีฬาจังหวัดขอนแก่น พบ รร.แม่ลาววิทยาคม

โดยการแข่งขัน ASSETWISE x BGPU YOUTH CUP 2024 U18 จะเริ่มทำการแข่งขัน ระหว่างวันที่ 9 พฤศจิกายน 2567 ถึง วันที่ 22 ธันวาคม 2567 ซึ่งคู่ชิงชนะเลิศจะแข่งขันกันที่สนามบีจี สเตเดี้ยม สำหรับทีมแชมป์จะได้รับเงินรางวัล 350,000 บาท อันดับ 2 รับเงินรางวัล 120,000 บาท และทีมที่เข้ารอบรองชนะเลิศจะได้รับเงินรางวัลทีมละ 50,000 บาท นอกจากนี้ยังมีการมอบรางวัลดาวซัลโวประจำการแข่งขัน, รางวัลนักเตะยอดเยี่ยม และรางวัลผู้รักษาประตูยอดเยี่ยม จะได้เงินรางวัล ๆ ละ 20,000 บาท