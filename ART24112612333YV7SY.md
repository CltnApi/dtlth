---
layout: post
code: "ART24112612333YV7SY"
origin_url: "https://www.khaosod.co.th/sports/news_9522535"
image: "https://github.com/user-attachments/assets/6f919cbf-9b20-4c3c-868b-a7997a06bc26"
title: "โปรแกรมบอล 26 พ.ย. 2567 บาเยิร์นเปิดรังรอฉะเปแอสเชบิ๊กแมตช์ ชปล."
description: "โปรแกรมบอล ศึกยูฟ่า แชมเปียนส์ ลีก กลับมาแข่งขันรอบลีกกันต่อ บิ๊กแมตช์ค่ำคืนนี้คงหนีไม่พ้นเกมที่บาเยิร์น มิวนิก เปิดบ้านเจอปารีส แซงต์ แชร์กแมง"
category: "SPORTS"
language: "th"
date: 2024-11-26T19:06:34.003Z
---

# โปรแกรมบอล 26 พ.ย. 2567 บาเยิร์นเปิดรังรอฉะเปแอสเชบิ๊กแมตช์ ชปล.

[![โปรแกรมบอล 26 พ.ย. 2567 บาเยิร์นเปิดรังรอฉะเปแอสเชบิ๊กแมตช์ ชปล.](https://www.khaosod.co.th/wpapp/uploads/2024/11/โปรแกรมบอล-2.jpg "โปรแกรมบอล 26 พ.ย. 2567 บาเยิร์นเปิดรังรอฉะเปแอสเชบิ๊กแมตช์ ชปล.")](https://www.khaosod.co.th/wpapp/uploads/2024/11/โปรแกรมบอล-2.jpg)

**โปรแกรมบอล 26 พฤศจิกายน 2567**

**ฟุตบอลยูฟ่า แชมเปียนส์ ลีก**

**รอบลีก**

สโลวาน บราติสลาวา-เอซี มิลาน คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 1 สโลวาน บราติสลาวา จากสโลวะเกีย เตะมา 4 นัดแพ้รวด มองแล้วศักยภาพเป็นรองเอซี มิลาน จากอิตาลี แบบลิบลับ ทีมเยือนน่าบุกชนะได้

สปาร์ตา ปราก-แอตเลติโก มาดริด คู่นี้แข่งขันเวลา 00.45 น. ถ่ายทอดสดช่องบีอิน สปอร์ตส์ 3 สปาร์ตา ปราก จากสาธารณรัฐเช็ก ผลงานไม่ได้โดดเด่นอะไร มองแล้วแอตเลติโก มาดริด จากสเปน ยังคงดูดีกว่า ทีมเยือนน่าได้เฮ

บาเยิร์น มิวนิก-ปารีส แซงต์ แชร์กแมง คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 1 “เสือใต้”บาเยิร์น มิวนิก จากเยอรมนี เปิดสนามอัลลิอันซ์ อารีนา รับการมาเยือนของปารีส แซงต์ แชร์กแมง จากฝรั่งเศส

หลังผ่านมา 4 นัดเท่ากัน บาเยิร์นชนะ 2 แพ้ 2 เก็บไป 6 คะแนน ยึดอันดับ 17 ซึ่งอยู่ในโซนโควต้าเพลย์ออฟ ส่วนเปแอสเชชนะ 1 เสมอ 1 แพ้ 2 มีอยู่ 4 คะแนน รั้งอันดับ 25 ซึ่งอยู่ในโซนตกรอบ

ผลงานแมตช์ที่ผ่านมา บาเยิร์นชนะดินาโม ซาเกร็บ 9-2 (เหย้า), แพ้แอสตัน วิลลา 0-1 (เยือน), แพ้บาร์เซโลนา 1-4 (เยือน), ชนะเบนฟิกา 1-0 (เหย้า)

ด้านเปแอสเชชนะจิโรนา 1-0 (เหย้า), แพ้อาร์เซนอล 0-2 (เยือน), เสมอพีเอสวี 1-1 (เหย้า), แพ้แอตเลติโก มาดริด 1-2 (เหย้า)

เกมนี้คาดว่าเจ้าบ้านจะส่ง แฮร์รี เคน, จามาล มูเซียลา, ไมเคิล โอลิเซ ลงสนาม ขณะที่ทีมเยือนคงนำโดย มาร์โก อเซนซิโอ, อุสมาน เดมเบเล, บราดเลย์ บาร์กโกลา

บาเยิร์นเป็นทีมที่ครองเกมบุกได้ดี แถมเปแอสเชตอนนี้ก็มีผลงานที่ย่ำแย่ในถ้วยยุโรป มองแล้วเจ้าบ้านน่าเบียดชนะไหว

แมนเชสเตอร์ ซิตี้-เฟเยนูร์ด คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 3 แมนเชสเตอร์ ซิตี้ จากอังกฤษ ช่วงหลังฟอร์มตกอย่างน่าใจหาย แต่คู่แข่งนัดนี้อย่างเฟเยนูร์ด จากเนเธอร์แลนด์ ยังมีศักยภาพเป็นรองอยู่ เชื่อว่านัดนี้เจ้าบ้านน่ากลับมาคว้าชัยได้

สปอร์ติง ลิสบอน-อาร์เซนอล คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 4 และทรู พรีเมียร์ ฟุตบอล 4 สปอร์ติง ลิสบอน จากโปรตุเกส เปิดสนามเอสตาดิโอ โชเซ อัลวาลาเด รับการมาเยือนของอาร์เซนอล จากอังกฤษ

หลังผ่านมา 4 นัดเท่ากัน สปอร์ติงยังไม่แพ้เลย ชนะ 3 เสมอ 1 เก็บไป 10 คะแนน อยู่อันดับ 2 ซึ่งเป็นพื้นที่เข้ารอบอัตโนมัติ ส่วนอาร์เซนอลชนะ 2 เสมอ 1 แพ้ 1 มีอยู่ 7 คะแนน ยึดอันดับ 12 ซึ่งอยู่ในพื้นที่เพลย์ออฟ

เกมนี้เจ้าบ้านคงส่ง วิกตอร์ เยอเคเรส, ตรินเกา, ฮิเดมาสะ โมริตะ ลงสนาม ขณะที่ทีมเยือนน่าจะใช้งาน ไค ฮาแวร์ตซ์, บูคาโย ซากา, กาเบรียล มาร์ติเนลลี

สปอร์ติงแม้จะเพิ่งเปลี่ยนกุนซือ แต่ด้วยรากฐานที่ดีแล้วก็น่าจะทำให้ทีมเดินหน้าต่อได้ ขณะที่คู่ต่อสู้อย่างอาร์เซนอลก็แกร่งใช่ย่อย มองแล้วคงจบเจ๊ากันไป

บาร์เซโลนา-แบรสต์ คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 5 และทรู พรีเมียร์ ฟุตบอล 5 บาร์เซโลนา จากสเปน เป็นทีมที่แข็งแกร่งมาก แม้ว่าแบรสต์ จากฝรั่งเศส จะยังไม่แพ้ตลอด 4 เกมแรก แต่แมตช์นี้เชื่อว่าเจ้าบ้านน่าชนะได้

อินเตอร์ มิลาน-ไลป์ซิก คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 6 และทรู พรีเมียร์ ฟุตบอล 3 อินเตอร์ มิลาน จากอิตาลี ยังไม่แพ้เลยตลอด 4 นัดแรก ต่างจากไลป์ซิก จากเยอรมนี ที่แพ้รวดและยังไม่มีแต้ม เจ้าบ้านน่าเป็นฝ่ายคว้าชัย

ไบเออร์ เลเวอร์คูเซน-เรดบูลล์ ซัลซ์บวร์ก คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 7 และทรูสปอร์ต 2 ไบเออร์ เลเวอร์คูเซน จากเยอรมนี ศักยภาพเหนือกว่าเรดบูลล์ ซัลซ์บวร์ก จากออสเตรีย เจ้าบ้านน่าชนะได้

ยัง บอยส์-อตาลันตา คู่นี้แข่งขันเวลา 03.00 น. ถ่ายทอดสดช่องบีอิน สปอร์ตส์ 8 ยัง บอยส์ จากสวิตเซอร์แลนด์ แพ้รวดตลอด 4 นัดที่ผ่านมา ต่างจากอตาลันตา จากอิตาลี ที่ยังไม่แพ้เลย ทีมเยือนน่าบุกชนะไหว