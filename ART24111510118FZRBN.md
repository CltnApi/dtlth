---
layout: post
code: "ART24111510118FZRBN"
origin_url: "https://www.khaosod.co.th/sports/news_9507397"
image: "https://github.com/user-attachments/assets/127128ac-6e14-44fd-ba54-d52877f865ef"
title: "ระเบิดศึก รักบี้ประเพณี ภ.ป.ร.-วชิราวุธฯ ครั้งที่30 ปิดสนามศุภฯ ร่วมจารึกประวัติศาสตร์"
description: "ระเบิดศึก รักบี้ประเพณี ภ.ป.ร.-วชิราวุธฯ ครั้งที่30 ปิด..."
category: "SPORTS"
language: "th"
date: 2024-11-15T14:31:50.076Z
---

# ระเบิดศึก รักบี้ประเพณี ภ.ป.ร.-วชิราวุธฯ ครั้งที่30 ปิดสนามศุภฯ ร่วมจารึกประวัติศาสตร์

[![ระเบิดศึก รักบี้ประเพณี ภ.ป.ร.-วชิราวุธฯ ครั้งที่30 ปิดสนามศุภฯ ร่วมจารึกประวัติศาสตร์](https://www.khaosod.co.th/wpapp/uploads/2024/11/mjui.jpg "ระเบิดศึก รักบี้ประเพณี ภ.ป.ร.-วชิราวุธฯ ครั้งที่30 ปิดสนามศุภฯ ร่วมจารึกประวัติศาสตร์")](https://www.khaosod.co.th/wpapp/uploads/2024/11/mjui.jpg)

เมื่อวันที่ 30 พ.ย.67 ที่วังหิ้งห้อย พระราม 9 พลตำรวจเอก จักรทิพย์ ชัยจินดา นายกสมาคมนักเรียนเก่าวชิราวุธวิทยาลัย ฯ พร้อมด้วย พันตำรวจตรี สุทศธวรรธ อารีย์รัตนะนครนายกสมาคมนักเรียนเก่า ภ.ป.ร.ราชวิทยาลัย ,นายสหพล พลปัฐพี ผู้จัดการทีมวชิราวุธวิทยาลัย และนาย วิถี สุขพิทักษ์ ผู้จัดการทีม ภ.ป.ร.ราชวิทยาลัย ร่วมแถลงข่าวการแข่งขันรักบี้ฟุตบอลประเพณี “ ภ.ป.ร.ราชวิทยาลัย- วชิราวุธวิทยาลัย” ชิงถ้วยพระราชทานพระบาทสมเด็จพระเจ้าอยู่หัว ฉลองเนื่องในโอกาสพระราชพิธีมหามงคลเฉลิมพระชนพรรษา 6 รอบ 28 กรฏาคม 2567

![](https://www.khaosod.co.th/wpapp/uploads/2024/11/S__760315921.jpg)

พ.ต.ต.สุทศธวรรศ อารีย์รัตนะนคร นายกสมาคมนักเรียนเก่า ภ.ป.ร.ราชวิทยาลัย กล่าวว่า ปีนี้ ภ.ป.ร.ราชวิทยาลัย เป็นเจ้าภาพจัดการแข่งขัน ซึ่งได้เตรียมทีมกันมาตั้งแต่วันที่ 23 ธันวาคม 2566 เพราะการแข่งขันครั้งที่ 30 เป็นการจัดแข่งที่ยิ่งใหญ่ที่สุด จึงเลือกใช้สนามศุภชลาศัย สนามกีฬาในตำนานของประเทศไทย เป็นสนามแข่งขันในวันที่ 30 พฤศจิกายน 2567

“ การแข่งขันรักบี้ฟุตบอลประเพณี ภ.ป.ร.ราชวิทยาลัย- วชิราวุธวิทยาลัย ปีนี้เป็นปีที่พิเศษ เพราะเป็นการจัดเพื่อเทิดพระเกียรติพระบาทสมเด็จพระเจ้าอยู่หัว นักกีฬาเก่าและนักเรียนปัจจุบันของทั้งสองสถาบันได้แสดงออกถึงความจงรักภักดี จึงเลือกใช้สนามศุภชลาศัย สนามกีฬาในตำนานของประเทศไทย เป็นสนามแข่งขัน เพราะทุกครั้งที่มีเกมการแข่งขันที่สำคัญๆ ก็มักจะเลือกใช้สนามศุภชลาศัยเป็นสนามแข่งขัน และการแข่งขันรักบี้ประเพณี ครั้งที่ 30 เป็นอีกปีที่มีความสำคัญเราจึงมาร่วมจารึกประวัติศาสตร์ในสนามศุภฯ เพื่อเสริมสร้างความสามัคคีของนักกีฬาจากทั้ง 2 สถาบัน ซึ่งในฐานะเจ้าภาพ เราเตรียมความพร้อมในทุกๆ ด้านไว้เกือบ 100 เปอร์เซ็นต์แล้ว เหลือแค่เตรียมลงสนามแข่งขันเท่านั้น”

พันตำรวจตรี สุทศธวรรธ กล่าวเพิ่มเติมอีกว่า สำหรับการแข่งขันรักบี้ฟุตบอลประเพณีในวันที่ 30 พ.ย.นี้ จะเป็นการแข่งขันรักบี้ 11 คน โดยกองเชียร์ทั้ง 2 สถาบันจะร่วมกันใส่เสื้อสีเหลืองเพื่อเทิดพระเกียรติพระบาทสมเด็จพระเจ้าอยู่หัว และเปิดให้ประชาชนทั่วไปที่สนใจในกีฬารักบี้เข้าชมการแข่งขันได้ โดยสามารถซื้อบัตรเข้าชมการแข่งขันได้ในราคา 200 บาท ประตูเริ่มเปิดในเวลา 16.00 น. และเริ่มแข่งขันในเวลา 17.00 น.

ด้าน”บิ๊กแป๊ะ” พลตำรวจเอก จักรทิพย์ ชัยจินดา นายกสมาคมนักเรียนเก่าวชิราวุธวิทยาลัย กล่าวว่า สำหรับการเตรียมทีมของ วชิราวุธวิทยาลัย ฯ ได้รับแจ้งมาจากผู้จัดการทีมว่ามีการเตรียมตัวกันมาอย่างดี นักกีฬาทุกคนพร้อมกับการแข่งขันครั้งนี้มาก เพราะตั้งเป้าที่จะไปล้างตา ภ.ป.ร. ราชวิทยาลัย ให้ได้ หลังจากที่ครั้งที่แล้ว วชิราวุธวิทยาลัย แพ้ให้กับ ภ.ป.ร.ราชวิทยาลัย

“ ผมอยากให้กีฬารักบี้ฟุตอล เป็นอีกหนึ่งกีฬาที่ได้รับความนิยม เพราะรักบี้เป็นกีฬาที่ไม่มีอุปกรณ์ป้องกันขณะแข่งขัน เพราะนักกีฬาต้องมีน้ำใจนักกีฬา ไม่ซ้ำ และเคารพในกฏ กติกาการแข่งขัน เค้าถึงบอกว่า รักบี้เป็นกีฬาสุภาพบุรุษ นั้นคือเรื่องจริง เพราะเราต้องเล่นด้วยสปริต และมีนักกีฬา ส่วนในเรื่องของเกมแข่งขัน ทาง วชิราวุธวิทยาลัย หวังที่จะเอาชนะหลังจากที่ครั้งที่แล้วเราแพ้มา แต่ในความพ่ายแพ้ที่ได้รับ ทำให้เราได้รู้ข้อผิดพลาดของตัวเอง และนำเอาไปแก้ไขไปปรับปรุง เพื่อกลับมาทวงชนะในครั้งนี้”

“บิ๊กแป๊ะ กล่าวต่ออีกว่า ในเรื่องของเกมการแข่งขันทั้ง 2 สถาบันสู้กันเต็มที่ เล่นกันแบบไม่ออมมือ แต่นอกเกมทั้ง 2 สถาบันคือพี่น้องที่และเป็น มหามิตรกันตลอดกาล อยากจะเชิญพี่น้องประชาชนมาร่วมชมการแข่งขันเกมของสุภาพบุรุษอย่างจริง ซึ่งปีนี้จัดได้ยิ่งใหญ่มาก อยากให้ทุกคนได้เห็นว่ารักบี้เป็นอีกหนึ่งกีฬาที่มีเสน่ห์ และสนุกไม่แพ้กีฬาอื่นๆ