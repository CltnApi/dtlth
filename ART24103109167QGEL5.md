---
layout: post
code: "ART24103109167QGEL5"
origin_url: "https://www.khaosod.co.th/https://www.khaosod.co.th/special-stories/news_9483297"
image: "https://github.com/user-attachments/assets/21f0ecde-16bf-48f3-af8b-d249a9aedce7"
title: "ทอท. กำไรพุ่ง บอร์ดเคาะจ่ายโบนัสพนักงาน 8 เดือน"
description: "ทอท. กำไรพุ่ง บอร์ดเคาะจ่ายโบนัสให้พนักงาน 8 เดือน เพิ่มขึ้นจากปีก่อน หลังรับได้อานิสงส์จากฟรีวีซ่า กระตุ้นท่องเที่ยวของรัฐบาล"
category: "SPECIAL_STORIES"
language: "th"
date: 2024-10-31T11:03:00.875Z
---

# ทอท. กำไรพุ่ง บอร์ดเคาะจ่ายโบนัสพนักงาน 8 เดือน

[![ทอท. กำไรพุ่ง บอร์ดเคาะจ่ายโบนัสพนักงาน 8 เดือน](https://www.khaosod.co.th/wpapp/uploads/2024/10/aot-6.jpg "ทอท. กำไรพุ่ง บอร์ดเคาะจ่ายโบนัสพนักงาน 8 เดือน")](https://www.khaosod.co.th/wpapp/uploads/2024/10/aot-6.jpg)

**ทอท. กำไรพุ่ง บอร์ดเคาะจ่ายโบนัสให้พนักงาน 8 เดือน เพิ่มขึ้นจากปีก่อน หลังรับได้อานิสงส์จากฟรีวีซ่า กระตุ้นท่องเที่ยวของรัฐบาล**
นายกีรติ กิจมานะวัฒน์ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) เปิดเผยว่า จากความสำเร็จของปริมาณการจราจรทางอากาศ ณ ท่าอากาศยานทั้ง 6 แห่งของ ทอท. ในปีงบประมาณ 2567 มีผู้โดยสารมาใช้บริการรวม กว่า 119.29 ล้านคน เพิ่มขึ้น 19.22% เมื่อเทียบกับช่วงเดียวกันของปี 2566
ปัจจุบัน ทอท. อยู่ในระหว่างทบทวนแผนแม่บทพัฒนา ท่าอากาศยานสุวรรณภูมิ (ทสภ.) เพื่อเพิ่มขีดความสามารถให้สอดคล้องกับนโยบายของรัฐบาลที่วางเป้าหมายผลักดัน ทสภ. ติดอันดับ 1 ใน 20 สนามบินที่ดีที่สุดในโลกภายใน 5 ปี (2572) และเพิ่มศักยภาพสนามบินรองรับผู้โดยสารได้ 150 ล้านคนต่อปี โดยคาดว่าจะแล้วเสร็จเดือน เม.ย. 2568
นอกจากนี้ ในการประชุมคณะกรรมการทอท. วันที่ 30 ต.ค. ทอท. มีมติอนุมัติจ่ายโบนัสพนักงานในอัตรา 8 เท่าของเงินเดือน เพิ่มขึ้นจากปี 2566 ที่จ่ายโบนัส 7 เท่าของเงินเดือน หลังตัวเลขผลประกอบการ ปีงบประมาณ 2567 ดีเกินคาดเมื่อเทียบกับปี 2566
ซึ่งเป็นรายได้ที่เพิ่มขึ้นใกล้เคียงกับรายได้ปี 2562 ก่อนเกิดการระบาดของโควิด19 เนื่องจากอุตสาหกรรมการบินกลับสู่ภาวะปกติ ประกอบกับรัฐบาลมีนโยบายกระตุ้นการท่องเที่ยว ยกเว้นวีซ่า (Free Visa) รวมถึงผลตอบรับที่ดีจากการเปิดให้บริการอาคารเทียบเครื่องบินรองหลังที่ 1 (SAT-1) ในการรองรับผู้โดยสารที่เพิ่มขึ้น